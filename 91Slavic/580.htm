<h4>1</h4>
<p>1 павел, апостол Иисус Христов волею Божиею, и тимофей брат,</p>
<p>2 сущым в колоссаех святым и верным братиям о Христе Иисусе:</p>
<p>3 благодать вам и мир от Бога Отца нашего, и Господа Иисуса Христа. Благодарим Бога и Отца Господа нашего Иисуса Христа, всегда о вас молящеся,</p>
<p>4 слышавше веру вашу, яже о Христе Иисусе, и любовь, юже имате ко всем святым,</p>
<p>5 за упование отложенное вам на небесех, еже прежде слышасте в словеси истины блговествования,</p>
<p>6 сущаго в вас, якоже и во всем мире: и есть плодоносно и растимо, якоже и в вас, от негоже дне слышасте и разуместе благодать Божию во истине:</p>
<p>7 якоже и уведесте от епафраса, возлюбленнаго соработника нашего, иже есть верен о вас служитель Христов,</p>
<p>8 иже и яви нам вашу любовь в дусе.</p>
<p>9 Сего ради и мы, от негоже дне слышахом, не престаем о вас молящеся и просяще, да исполнитеся в разуме воли его, во всяцей премудрости и разуме духовнем,</p>
<p>10 яко ходити вам достоине Богу во всяцем угождении и всяком деле блазе, плодоносяще и возрастающе в разуме Божии,</p>
<p>11 всякою силою возмогающе по державе славы его, во всяцем терпении и долготерпении с радостию.</p>
<p>12 благодаряще Бога и Отца, призвавшаго вас в причастие наследия святых во свете.</p>
<p>13 иже избави нас от власти темныя и престави в Царство Сына любве своея,</p>
<p>14 о немже имамы избавление кровию его и оставление грехов.</p>
<p>15 иже есть образ Бога невидимаго, перворожден всея твари.</p>
<p>16 яко тем создана быша всяческая, яже на небеси и яже на земли, видимая и невидимая, аще престоли, аще господствия, аще начала, аще власти: всяческая тем и о нем создашася.</p>
<p>17 и той есть прежде всех, и всяческая в нем состоятся.</p>
<p>18 И той есть глава телу Церкве, иже есть начаток, перворожден из мертвых, яко да будет во всех той первенствуя.</p>
<p>19 яко в нем благоизволи всему исполнению вселитися,</p>
<p>20 и тем примирити всяческая к себе, умиротворив кровию креста его, чрез него, аще земная, аще ли небесная.</p>
<p>21 И вас, иногда сущих отчужденных и врагов помышленьми в делех лукавых,</p>
<p>22 ныне же примири в теле плоти его смертию его, представити вас стых и непорочных и неповинных пред собою,</p>
<p>23 аще убо пребываете в вере основани и тверди, и неподвижими от упования блговествования, еже слышасте, проповеданное всей твари поднебесней, емуже бых аз павел служитель.</p>
<p>24 Ныне радуюся во страданиих моих о вас, яко исполняю лишение скорбей Христовых во плоти моей за тело его, еже есть Церковь.</p>
<p>25 ейже бых аз служитель по смотрению Божию, данному мне в вас, исполнити слово Божие,</p>
<p>26 тайну сокровенную от век и от родов: ныне же явися святым его,</p>
<p>27 имже восхоте Бог сказати, кое богатство славы тайны сея во языцех, иже есть Христос в вас, упование славы,</p>
<p>28 егоже мы проповедуем, наказующе всякаго человека и учаще всяцей премудрости, да представим всякаго человека совершенна о Христе Иисусе:</p>
<p>29 в немже и труждаюся и подвизаюся по действу его действуемому во мне силою.</p>
<h4>2</h4>
<p>1 Хощу убо вас ведети, колик подвиг имам о вас и о сущих в лаодикии и во иераполи, и елицы не видеша лица моего во плоти,</p>
<p>2 да утешатся сердца их, снемшихся в любви и во всяцем богатстве извещения разума, в познание тайны Бога и Отца и Христа,</p>
<p>3 в немже суть вся сокровища премудрости и разума сокровенна.</p>
<p>4 Сие же глаголю, да никтоже вас прельстит в словопрении.</p>
<p>5 аще бо и плотию отстою, но духом с вами есмь, радуяся и видя ваш чин и утверждение вашея веры, яже во Христа.</p>
<p>6 Якоже убо приясте Христа Иисуса Господа, такожде в нем ходите,</p>
<p>7 укоренени и наздани в нем и извествовани верою, якоже научистеся, избыточествующе в ней благодарением.</p>
<p>8 (Братие,) блюдитеся, да никтоже вас будет прельщая философиею и тщетною лестию, по преданию человеческому, по стихиам мира, а не по Христе.</p>
<p>9 яко в том живет всяко исполнение Божества телесне:</p>
<p>10 и да будете в нем исполнени, иже есть глава всякому началу и власти:</p>
<p>11 о немже и обрезани бысте обрезанием нерукотворенным, в совлечении тела греховнаго плоти, во обрезании Христове,</p>
<p>12 спогребшеся ему крещением: о немже и совостасте верою действия Бога, воскресившаго его из мертвых.</p>
<p>13 и вас, мертвых сущих в прегрешениих и в необрезании плоти вашея, сооживил есть с ним, даровав нам вся прегрешения,</p>
<p>14 истребив еже на нас рукописание ученьми, еже бе сопротивно нам, и то взят от среды, пригвоздив е на кресте:</p>
<p>15 совлек начала и власти, изведе в позор дерзновением, изобличив их в себе.</p>
<p>16 Да никтоже убо вас осуждает о ядении, или о питии, или о части праздника, или о новомесячиих, или о субботах:</p>
<p>17 яже суть стень грядущих, тело же Христово.</p>
<p>18 Никтоже вас да прельщает изволенным ему смиреномудрием и службою ангелов, яже не уведе учя, без ума дмяся от ума плоти своея,</p>
<p>19 а не держя главы, из неяже все тело, составы и соузы подаемо и снемлемо, растит возращение Божие.</p>
<p>20 Аще убо умросте со Христом от стихий мира, почто аки живуще в мире стязаетеся?</p>
<p>21 Не коснися, ниже вкуси, ниже осяжи:</p>
<p>22 яже суть вся во истление употреблением, по заповедем и учением человеческим:</p>
<p>23 яже суть слово убо имуща премудрости в самовольней службе и смиреномудрии и непощадении тела, не в чести коей к сытости плоти.</p>
<h4>3</h4>
<p>1 Аще убо воскреснусте со Христом, вышних ищите, идеже есть Христос о десную Бога седя:</p>
<p>2 горняя мудрствуйте, (а) не земная.</p>
<p>3 умросте бо, и живот ваш сокровен есть со Христом в Бозе:</p>
<p>4 егда же Христос явится, живот ваш, тогда и вы с ним явитеся в славе.</p>
<p>5 Умертвите убо уды вашя, яже на земли: блуд, нечистоту, страсть, похоть злую и лихоимание, еже есть идолослужение,</p>
<p>6 ихже ради грядет гнев Божии на сыны противления.</p>
<p>7 в нихже и вы иногда ходисте, егда живясте в них.</p>
<p>8 Ныне же отложите и вы та вся: гнев, ярость, злобу, хуление, срамословие от уст ваших:</p>
<p>9 не лжите друг на друга, совлекшеся ветхаго человека с деяньми его</p>
<p>10 и облекшеся в новаго, обновляемаго в разум по образу создавшаго его,</p>
<p>11 идеже несть еллин, ни иудей, обрезание и необрезание, варвар и скиф, раб и свободь, но всяческая и во всех Христос.</p>
<p>12 Облецытеся убо якоже избраннии Божии, святи и возлюбленни, во утробы щедрот, благость, смиреномудрие, кротость и долготерпение,</p>
<p>13 приемлюще друг друга и прощающе себе, аще кто на кого имать поречение: якоже и Христос простил есть вам, тако и вы.</p>
<p>14 Над всеми же сими (стяжите) любовь, яже есть соуз совершенства:</p>
<p>15 и мир Божии да водворяется в сердцах ваших, в оньже и звани бысте во едином теле: и благодарни бывайте.</p>
<p>16 Слово Христово да вселяется в вас богатно, во всякой премудрости: учаще и вразумляюще себе самех во псалмех и пениих и песнех духовных, во благодати поюще в сердцах ваших Господеви.</p>
<p>17 И все, еже аще что творите словом или делом, вся во имя Господа Иисуса Христа, благодаряще Бога и Отца тем.</p>
<p>18 Жены, повинуйтеся своим мужем, якоже подобает о Господе.</p>
<p>19 Мужие, любите жены вашя, и не огорчайтеся к ним.</p>
<p>20 Чада, послушайте родителей (своих) во всем: сие бо угодно есть Господеви.</p>
<p>21 Отцы, не раздражайте чад ваших, да не унывают.</p>
<p>22 Раби, послушайте по всему плотских господии (ваших), не пред очима точию работающе аки человекоугодницы, но в простоте сердца, боящеся Бога.</p>
<p>23 И всяко, еже аще что творите, от души делайте, якоже Господу, а не человеком,</p>
<p>24 ведяще, яко от Господа приимете воздаяние достояния: Господу бо Христу работаете.</p>
<p>25 А обидяй восприимет, еже обиде: и несть лица обиновения.</p>
<h4>4</h4>
<p>1 Господие, правду и уравнение рабом подавайте, ведяще, яко и вы имате Господа на небесех.</p>
<p>2 В молитве терпите, бодрствующе в ней со благодарением:</p>
<p>3 молящеся и о нас вкупе, да Бог отверзет нам двери слова, проглаголати тайну Христову, еяже ради и связан есмь:</p>
<p>4 да явлю ю, якоже подобает ми глаголати.</p>
<p>5 В премудрости ходите ко внешним, время искупующе.</p>
<p>6 Слово ваше (да бывает) всегда во благодати, солию растворено, ведети, како подобает вам единому комуждо отвещавати.</p>
<p>7 Иже о мне, вся скажет вам тихик, возлюбленный брат и верен служитель и соработник о Господе,</p>
<p>8 егоже послах к вам на се истое, да разумеет яже о вас и утешит сердца ваша,</p>
<p>9 со онисимом, верным и возлюбленным братом нашим, иже есть от вас: вся вам скажут, яже зде.</p>
<p>10 Целует вы аристарх спленник мой, и марко анепсий варнавин, о немже приясте заповеди: аще приидет к вам, приимите его:</p>
<p>11 и иисус нареченный иуст, сущий от обрезания: сии едини споспешницы во Царство Божие, иже быша ми утешение.</p>
<p>12 Целует вы епафрас, иже от вас, раб Иисуса Христа, всегда подвизаяйся о вас в молитвах, да будете совершени и исполнени во всяцей воли Божией.</p>
<p>13 Свидетелствую бо о нем, яко имать ревность многу (и болезнь) о вас и о сущих в лаодикии и во иераполи.</p>
<p>14 Целует вы лука врачь возлюбленный, и димас.</p>
<p>15 Целуйте братию сущую в лаодикии, и нимфана, и домашнюю его церковь.</p>
<p>16 И егда прочтется послание сие у вас, сотворите, да и в лаодикиистей Церкви прочтено будет, и написаное от лаодикии да и вы прочтете.</p>
<p>17 И рцыте архиппу: блюди служение, еже приял еси о Господе, да довершиши е.</p>
<p>18 Целование моею рукою павлею. Поминайте моя узы. Благодать со (всеми) вами. Аминь.</p>
