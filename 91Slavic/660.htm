<h4>1</h4>
<p>Иаков, Богу и Господу Иисусу Христу раб, обеманадесяте коленома, иже в разсеянии, радоватися.</p>
<p>Всяку радость имейте, братие моя, егда во искушения впадаете различна,</p>
<p>ведяще, яко искушение вашея веры соделовает терпение:</p>
<p>терпение же дело совершенно да имать, яко да будете совершенни и всецели, ни в чемже лишени.</p>
<p>Аще же кто от вас лишен есть премудрости, да просит от дающаго Бога всем нелицеприемне и не поношающаго, и дастся ему.</p>
<p>Да просит же верою, ничтоже сумняся: сумняйся бо уподобися волнению морскому, ветры возметаему и развеваему.</p>
<p>Да не мнит бо человек он, яко приимет что от Бога.</p>
<p>Муж двоедушен неустроен во всех путех своих.</p>
<p>Да хвалится же брат смиренный в высоте своей,</p>
<p>богатый же во смирении своем, зане якоже цвет травный мимоидет:</p>
<p>возсия бо солнце со зноем, и изсуши траву, и цвет ея отпаде, и блголепие лица ея погибе: сице и богатый в хождении своем увядает.</p>
<p>Блажен муж, иже претерпит искушение: зане искусен быв, приимет венец жизни, егоже обеща Бог любящым его.</p>
<p>Никтоже искушаемь да глаголет, яко от Бога искушаемь есмь: Бог бо несть искуситель злым, не искушает же той ни когоже,</p>
<p>кийждо же искушается, от своея похоти влекомь и прельщаемь:</p>
<p>таже похоть заченши раждает грех, грех же содеян раждает смерть.</p>
<p>Не льститеся, братие моя возлюбленная:</p>
<p>всяко даяние благо и всяк дар совершен свыше есть, сходяй от Отца светов, у негоже несть пременение, или преложения стень.</p>
<p>Восхотев бо породи нас словом истины, во еже быти нам начаток некий созданием его.</p>
<p>Темже, братие моя возлюбленная, да будет всяк человек скор услышати и косен глаголати, косен во гнев,</p>
<p>гнев бо мужа, правды Божия не соделовает.</p>
<p>Сего ради отложше всяку скверну и избыток злобы, в кротости приимите всажденное слово, могущее спасти душы вашя.</p>
<p>Бывайте же творцы слова, а не точию слышатели, прельщающе себе самех.</p>
<p>Зане аще кто есть слышатель слова, а не творец, таковый уподобися мужу смотряющу лице бытия своего в зерцале:</p>
<p>усмотри бо себе и отиде, и абие забы, каков бе.</p>
<p>Приникий же в закон совершен свободы, и пребыв, сей не слышатель забытлив быв, но творец дела, сей блажен в делании своем будет.</p>
<p>Аще кто мнится верен быти в вас, и не обуздовает языка своего, но льстит сердце свое, сего суетна есть вера.</p>
<p>Вера бо чиста и нескверна пред Богом и Отцем сия есть, еже посещати сирых и вдовиц в скорбех их, (и) нескверна себе блюсти от мира.</p>
<h4>2</h4>
<p>Братие моя, не на лица зряще имейте веру Господа нашего Иисуса Христа славы.</p>
<p>Аще бо внидет в сонмище ваше муж, злат перстень нося, в ризе светле, внидет же и нищь в худе одежди,</p>
<p>и воззрите на носящаго ризу светлу, и речете ему: ты сяди зде добре: и нищему речете: ты стани тамо, или сяди зде на подножии моем:</p>
<p>и не разсмотристе в себе, и бысте судии помышлений злых.</p>
<p>Слышите, братие моя возлюбленная, не Бог ли избра нищыя мира сего богаты в вере и наследники Царствия, еже обеща любящым его?</p>
<p>вы же укористе нищаго. Не богатии ли насилуют вам, и тии влекут вы на судища?</p>
<p>не тии ли хулят доброе имя нареченное на вас?</p>
<p>Аще убо закон совершаете царский, по писанию: возлюбиши искренняго своего якоже себе самаго, добре творите:</p>
<p>аще же на лица зрите, то грех содеваете, обличаеми от закона якоже преступницы.</p>
<p>Иже бо весь закон соблюдет, согрешит же во единем, бысть всем повинен.</p>
<p>Рекий бо: не прелюбы сотвориши, рекл есть и: не убиеши. Аще же не прелюбы сотвориши, убиеши же, был еси преступник закона.</p>
<p>Тако глаголите и тако творите, яко законом свободным имущии суд прияти.</p>
<p>Суд бо без милости не сотворшему милости: и хвалится милость на суде.</p>
<p>Кая польза, братие моя, аще веру глаголет кто имети, дел же не имать? еда может вера спасти его?</p>
<p>Аще же брат или сестра нага будета и лишена будета дневныя пищи,</p>
<p>речет же има кто от вас: идита с миром, грейтася и насыщайтася? не даст же има требования телеснаго: кая польза?</p>
<p>Такожде и вера, аще дел не имать, мертва есть о себе.</p>
<p>Но речет кто: ты веру имаши, аз же дела имам: покажи ми веру твою от дел твоих, и аз тебе покажу от дел моих веру мою.</p>
<p>Ты веруеши, яко Бог един есть: добре твориши: и беси веруют, и трепещут.</p>
<p>Хощеши же ли разумети, о, человече суетне, яко вера без дел мертва есть?</p>
<p>Авраам отец наш не от дел ли оправдася, вознес исаака сына своего на жертвенник?</p>
<p>Видиши ли, яко вера поспешествоваше делом его, и от дел совершися вера?</p>
<p>И совершися писание глаголющее: верова же авраам Богови, и вменися ему в правду, и друг Божий наречеся.</p>
<p>Зрите ли убо, яко от дел оправдается человек, а не от веры единыя?</p>
<p>Такожде же и раав блудница не от дел ли оправдася, приемши сходники и иным путем изведши их?</p>
<p>Якоже бо тело без духа мертво есть, тако и вера без дел мертва есть.</p>
<h4>3</h4>
<p>Не мнози учителие бывайте, братие моя, ведяще, яко болшее осуждение приимем,</p>
<p>много бо согрешаем вси. Аще кто в слове не согрешает, сей совершен муж, силен обуздати и все тело.</p>
<p>Се бо и конем узды во уста влагаем, да повинуются нам, и все тело их обращаем:</p>
<p>се, и корабли велицы суще и от жестоких ветров заточаеми, обращаются малым кормилцем, аможе стремление правящаго хощет:</p>
<p>такожде же и язык мал уд есть, и вельми хвалится. Се мал огнь, и коль велики вещи сожигает.</p>
<p>И язык огнь, лепота неправды: сице и язык водворяется во удех наших, скверня все тело, и паля коло рождения нашего, и опаляяся от геенны:</p>
<p>всяко бо естество зверей же и птиц, гад же и рыб, укрощается и укротится естеством человеческим,</p>
<p>языка же никтоже может от человек укротити: не удержимо бо зло, исполнь яда смертоносна.</p>
<p>Тем благословляем Бога и Отца, и тем кленем человеки бывшыя по подобию Божию:</p>
<p>от техже уст исходит благословение и клятва. Не подобает, братие моя возлюбленная, сим тако бывати.</p>
<p>Еда ли источник от единаго устия источает сладкое и горькое?</p>
<p>Еда может, братие моя, смоковница маслины творити, или виноградная лоза смоквы? такожде ни един источник слану и сладку творит воду.</p>
<p>Кто премудр и худог в вас, да покажет от добраго жития дела своя в кротости и премудрости.</p>
<p>Аще же зависть горьку имате и рвение в сердцах ваших, не хвалитеся, ни лжите на истину:</p>
<p>несть сия премудрость свыше низходящи, но земна, душевна, бесовска:</p>
<p>идеже бо зависть и рвение, ту нестроение и всяка зла вещь.</p>
<p>А яже свыше премудрость, первее убо чиста есть, потом же мирна, кротка, благопокорлива, исполнь милости и плодов благих, несуменна и нелицемерна.</p>
<p>Плод же правды в мире сеется творящым мир.</p>
<h4>4</h4>
<p>Откуду брани и свары в вас? не отсюду ли, от сластей ваших, воюющих во удех ваших?</p>
<p>Желаете, и не имате: убиваете и завидите, и не можете улучити: сваряетеся и борете, и не имате, зане не просите:</p>
<p>просите, и не приемлете, зане зле просите, да в сластех ваших иждивете.</p>
<p>Прелюбодее и прелюбодейцы, не весте ли, яко любы мира сего вражда Богу есть, иже бо восхощет друг быти миру, враг Божии бывает.</p>
<p>Или мните, яко всуе писание глаголет: к зависти желает дух, иже вселися в ны?</p>
<p>Болшую же дает благодать: темже глаголет: Господь гордым противится, смиренным же дает благодать.</p>
<p>Повинитеся убо Богу, противитеся же диаволу, и бежит от вас.</p>
<p>Приближитеся Богу, и приближится вам: очистите руце, грешницы, исправите сердца ваша, двоедушнии:</p>
<p>постраждите и слезите и плачитеся: смех ваш в плачь да обратится, и радость в сетование:</p>
<p>смиритеся пред Господем, и вознесет вы.</p>
<p>Не оклеветайте друг друга, братие: оклеветаяй бо брата, или осуждаяй брата своего, оклеветает закон и осуждает закон: аще же закон осуждаеши, неси творец закона, но судия.</p>
<p>Един есть законоположник и судия, могий спасти и погубити: ты же кто еси осуждаяй друга?</p>
<p>Слышите ныне, глаголющии: днесь или утре пойдем во он град, и сотворим ту лето едино, и куплю деем и приобретение:</p>
<p>иже не весте, что утре случится: кая бо жизнь ваша, пара бо есть, яже вмале является, потом же исчезает.</p>
<p>Вместо еже бы глаголати вам: аще Господь восхощет, и живи будем, и сотворим сие или оно:</p>
<p>ныне же хвалитеся в гордынех ваших: всяка хвала такова зла есть.</p>
<p>Ведущему убо добро творити, и не творящему, грех ему есть.</p>
<h4>5</h4>
<p>Приидите ныне, богатии, плачитеся и рыдайте о лютых скорбех ваших грядущих на вы.</p>
<p>Богатство ваше изгни, и ризы вашя молие поядоша.</p>
<p>Злато ваше и сребро изоржаве, и ржа их в послушество на вас будет, и снесть плоти вашя аки огнь: егоже снискасте в последния дни.</p>
<p>Се, мзда делателей делавших нивы вашя, удержаная от вас, вопиет, и вопиения жавших во ушы Господа саваофа внидоша.</p>
<p>Возвеселистеся на земли, и насладистеся: упитасте сердца ваша аки в день заколения.</p>
<p>Осудисте, убисте праведнаго: не противится вам.</p>
<p>Долготерпите убо, братие моя, до пришествия Господня. Се земледелец ждет честнаго плода от земли, долготерпя о нем, дондеже приимет дождь ран и позден:</p>
<p>долготерпите убо и вы, утвердите сердца ваша, яко пришествие Господне приближися.</p>
<p>Не воздыхайте друг на друга, братие, да не осуждени будете: се, судия пред дверьми стоит.</p>
<p>Образ приимите, братие моя, злострадания и долготерпения пророки, иже глаголаша именем Господним.</p>
<p>Се, блажим терпящыя. Терпение иовле слышасте, и кончину Господню видесте, яко многомилостив есть Господь и щедр.</p>
<p>Прежде же всех, братие моя, не кленитеся ни небом, ни землею, ни иною коею клятвою: буди же вам еже ей, ей, и еже ни, ни: да не в лицемерие впадете.</p>
<p>Злостраждет ли кто в вас? да молитву деет: благодушствует ли кто? да поет.</p>
<p>Болит ли кто в вас, да призовет пресвитеры церковныя, и да молитву сотворят над ним, помазавше его елеем во имя Господне:</p>
<p>и молитва веры спасет болящаго, и воздвигнет его Господь: и аще грехи сотворил есть, отпустятся ему.</p>
<p>Исповедайте убо друг другу согрешения и молитеся друг за друга, яко да исцелеете: много бо может молитва праведнаго поспешествуема.</p>
<p>Илиа человек бе подобострастен нам, и молитвою помолися, да не будет дождь, и не одожди по земли лета три и месяц шесть:</p>
<p>и паки помолися, и небо дождь даде, и земля прозябе плод свой.</p>
<p>Братие, аще кто в вас заблудит от пути истины, и обратит кто его,</p>
<p>да весть, яко обративый грешника от заблуждения пути его спасет душу от смерти и покрыет множество грехов.</p>
