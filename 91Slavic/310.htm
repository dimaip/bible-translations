<h4>1</h4>
<p>1 И бысть, повнегда в плен отведен бе израиль, и Иерусалим опустошен бяше, сяде иеремиа пророк плачущь, и рыдаше рыданием сим над Иерусалимом и глаголаше:<br/> Алеф. Како седе един град умноженный людьми: бысть яко вдовица, умноженный во языцех, владяй странами бысть под данию.</p>
<p>2 Беф. Плачя плакася в нощи, и слезы его на ланитех его, и несть утешаяй его от всех любящих его: вси дружащиися с ним отвергошася его, быша ему врази.</p>
<p>3 Гимель. Преселися иуда ради смирения своего и ради множества работы своея: седе во языцех, не обрете покоя. Вси гонящии его постигнуша и среде стужающих ему.</p>
<p>4 Далеф. Путие сиони рыдают, яко несть ходящих по них в праздник, вся врата его разорена, жерцы его воздыхают, девицы его ведомы, и сам огорчеваемь в себе.</p>
<p>5 Ге. Быша стужающии ему во главу, и врази его угобзишася, яко Господь смири его за множество нечестия его: младенцы его отидоша пленени пред лицем стужающаго.</p>
<p>6 Вав. И отяся от дщере сиони вся лепота ея: быша князи ея яко овни не имущии пажити, и хождаху не с крепостию пред лицем гонящаго.</p>
<p>7 Заин. Помяну Иерусалим дни смирения своего и отриновений своих, вся вожделения своя, яже имеяше от дний первых, егда падоша людие его в руце стужающаго, и не бе помагающаго ему: видевше врази его посмеяшася о преселении его.</p>
<p>8 Иф. Грехом согреши Иерусалим, того ради в мятеж бысть: вси славящии его смириша и, видеша бо срам его: сей же стенящь обратися вспять.</p>
<p>9 Теф. Нечистота его пред ногама его, не помяну последних своих и низведеся пречудно: несть утешаяй его. Виждь, Господи, смирение мое, яко возвеличися враг.</p>
<p>10 Иод. Руку свою простре стужаяй на вся вожделенная его, виде бо языки вшедшыя во святыню свою, имже повелел еси не входити во церковь твою.</p>
<p>11 Каф. Вси людие его воздыхающе ищут хлеба: даша вожделенная своя за пищу, еже бы обратити душу. Виждь, Господи, и призри, яко бых безчестен.</p>
<p>12 Ламед. Вси, иже к вам проходящии путем, обратитеся и видите, аще есть болезнь, яко болезнь моя, яже бысть: глаголавый о мне смири мя Господь в день гнева ярости своея.</p>
<p>13 Мем. С высоты своея посла огнь, в кости моя сведе его: простре сеть ногама моима, обрати мя вспять, даде мя Господь в погубление, весь день болезнующа.</p>
<p>14 Нун. Бдяше на нечестия моя, в руку моею сплетошася: взыдоша на выю мою, изнеможе крепость моя, яко даде Господь в руце мои болезни, не возмогу стати.</p>
<p>15 Самех. Отя вся крепкия моя Господь от среды мене, призва на мя время, еже сокрушити избранныя моя: точило истопта Господь девице, дщери иудине: о сих аз плачу.</p>
<p>16 Аин. Очи мои излиясте воду, яко удалися от мене утешаяй мя, возвращаяй душу мою: погибоша сынове мои, яко возможе враг.</p>
<p>17 Фи. Возде руце свои сион, несть утешаяй его. Заповеда Господь на иакова, окрест его врази его: бысть Иерусалим яко осквернена кровоточением в них.</p>
<p>18 Цади. Праведен есть Господь, яко уста его огорчих. Слышите убо, вси людие, и видите болезнь мою: девицы моя и юноты отидоша в плен.</p>
<p>19 Коф. Позвах любители моя, и тии прельстиша мя: жерцы мои и старцы мои во граде оскудеша, яко взыскаша пищи себе, да укрепят душы своя, и не обретоша.</p>
<p>20 Реш. Виждь, Господи, яко скорблю, утроба моя смятеся во мне, и превратися сердце мое, яко горести исполнихся: отвне обезчади мене мечь, аки смерть в дому.</p>
<p>21 Шин. Слышаша убо, яко воздыхаю аз, несть утешающаго мя. Вси врази мои слышаша злая моя и порадовашася, яко ты сотворил еси: привел еси день, призвал еси время, и будут подобни мне.</p>
<p>22 Фав. Да приидет вся злоба их пред лице твое, и отреби их, якоже сотвориша отребление о всех гресех моих, яко многа суть стенания моя, и сердце мое скорбит.</p>
<h4>2</h4>
<p>1 Алеф. Како омрачи во гневе своем Господь дщерь сионю: сверже с небесе на землю славу израилеву, и не помяну подножия ногу своею в день гнева и ярости своея.</p>
<p>2 Беф. Погрузи Господь и не пощаде: вся красная иаковля разори яростию своею, твердыни дщере иудины изверже на землю, оскверни царя ея и князи ея,</p>
<p>3 Гимель. сокруши во гневе ярости своея весь рог израилев, обрати вспять десницу его от лица врага, разжже во иакове яко огнь пламы, и потреби вся окрест,</p>
<p>4 Далеф. напряже лук свой яко ратник противный, утверди десницу свою яко супостат и изби вся красная очию моею во селениих дщере сиони, излия яко огнь ярость свою.</p>
<p>5 Ге. Бысть Господь аки враг, погрузи израиля, погрузи вся домы его, разсыпа вся стены его и умножи дщери иудине смирена и смирену,</p>
<p>6 Вав. и разверзе аки виноград селение свое, разсыпа праздники его: забы Господь, яже сотвори в сионе праздники и субботы, и озлоби прещением гнева своего царя и князя и жерца.</p>
<p>7 Заин. Отрину Господь жертвенник свой, оттрясе святыню свою, сокруши рукою вражиею стену забралов его: глас даша в дому Господни яко в день праздника.</p>
<p>8 Иф. Обратися Господь разсыпати стену дщере сиони: протяже меру, не отврати руки своея от попрания: и сетова предградие, и ограда вкупе изнеможе.</p>
<p>9 Теф. Врастоша в землю врата ея, погуби и сокруши вереи ея, царя ея и князи ея во языцех, несть закона, и пророцы ея не видеша видения от Господа.</p>
<p>10 Иод. Седоша на земли, умолкоша старейшины дщере сиони, посыпаша персть на главы своя, препоясашася во вретища, низведоша в землю старейшин дев Иерусалимских.</p>
<p>11 Каф. Оскудеша очи мои в слезах, смутися сердце мое, излияся на землю слава моя о сокрушении дщере людий моих, внегда оскуде младенец и ссущий на стогнах градских.</p>
<p>12 Ламед. Матерем своим рекоша: где пшеница и вино? внегда разслабленым быти им, яко язвеным на стогнах градских, егда изливахуся души их в лоно матерей их.</p>
<p>13 Мем. Что ти засвидетелствую? или что уподоблю тебе, дщи Иерусалимля? кто тя спасет и кто тя утешит, девице, дщи сионя? яко возвеличися чаша сокрушения твоего, кто тя изцелит?</p>
<p>14 Нун. Пророцы твои видеша тебе суетная и безумие и не открыша о неправде твоей, еже возвратити пленение твое, и видеша тебе словеса суетная и изриновения.</p>
<p>15 Самех. Восплескаша рукама о тебе вси минующии путем, позвиздаша и покиваша главою своею о дщери Иерусалимли, рекуще: сей ли град, венец славы, веселие всея земли?</p>
<p>16 Аин. Отверзоша на тя уста своя вси врази твои, позвиздаша и поскрежеташа зубы своими и реша: поглотим ю: обаче сей день, егоже чаяхом, обретохом его, видехом.</p>
<p>17 Фи. Сотвори Господь, яже помысли, сконча словеса своя, яже заповеда от дний первых: разори и не пощаде, и возвесели о тебе врага, вознесе рог стужающаго ти.</p>
<p>18 Цади. Возопи сердце их ко Господу, стены дщере сиони да излиют якоже водотеча слезы день и нощь: не даждь покоя себе, и да не умолкнет зеница очию твоею.</p>
<p>19 Коф. Востани, поучися в нощи в начале стражбы твоея, пролий яко воду сердце твое пред лицем Господним, воздвигни к нему руце твои о душах младенец твоих, разслабленых гладом в начале всех исходов.</p>
<p>20 Реш. Виждь, Господи, и призри, кого еси отребил сице? еда снедят жены плод утробы своея? отребление сотвори повар, избиют ли младенцев ссущих сосцы? убиеши ли во святыни Господни жерца и пророка?</p>
<p>21 Шин. Успоша на исходищих отрок и старец: девицы моя и юноты мои отидоша в плен, мечем и гладом избил еси, в день гнева твоего сварил еси, не пощадел.</p>
<p>22 Фав. Призвал еси яко день праздника пришелствия моя окрест, и не бысть в день гнева Господня уцелевый и оставыйся, яко сотворих возмощи и умножих враги моя вся.</p>
<h4>3</h4>
<p>1 Алеф. Аз муж видя нищету (мою) в жезле ярости его на мя:</p>
<p>2 поят мя и отведе мя во тму, а не во свет.</p>
<p>3 Обаче на мя обрати руку свою весь день,</p>
<p>4 Беф. обетши плоть мою и кожу мою, кости моя сокруши:</p>
<p>5 согради на мя и объя главу мою и утруди,</p>
<p>6 в темных посади мя, якоже мертвыя века:</p>
<p>7 Гимель. согради на мя, и не изыду, отяготи оковы моя,</p>
<p>8 и егда воскричу и возопию, загради молитву мою:</p>
<p>9 возгради пути моя, загради стези моя, возмяте.</p>
<p>10 Далеф. Бысть яко медведь ловяй, (приседяй ми) яко лев в сокровенных,</p>
<p>11 гна отступившаго, и упокои мя, положи мя погибша:</p>
<p>12 напряже лук свои, и постави мя яко знамение на стреляние,</p>
<p>13 Ге. пусти в лядвия моя стрелы тула своего.</p>
<p>14 Бых в смех всем людем моим, песнь их весь день.</p>
<p>15 Насыти мя горести, напои мя желчи</p>
<p>16 Вав. и изя каменем зубы моя, напита мя пепелом</p>
<p>17 и отрину от мира душу мою. Забых благоты</p>
<p>18 и рех: погибе победа моя и надежда моя от Господа.</p>
<p>19 Заин. Помяни нищету мою и гонение мое.</p>
<p>20 Горесть и желчь мою помяну, и стужит во мне душа моя.</p>
<p>21 Сия положу в сердцы моем, сего ради потерплю.</p>
<p>22 Иф. Милость Господня, яко не остави мене, не скончашася бо щедроты его: пребываяй во утриих, помилуй, Господи, яко не погибохом, не скончашася бо щедроты твоя.</p>
<p>23 Новая во утриих, многа есть вера твоя.</p>
<p>24 Часть моя Господь, рече душа моя: сего ради пожду его.</p>
<p>25 Теф. Благ Господь надеющымся нань:</p>
<p>26 души ищущей его благо (есть), и надеющейся с молчанием спасения Божия.</p>
<p>27 Благо есть мужу, егда возмет ярем в юности своей:</p>
<p>28 Иод. сядет на едине и умолкнет, яко воздвигну на ся:</p>
<p>29 положит во прахе уста своя, негли како будет надежда:</p>
<p>30 подаст ланиту свою биющему, насытится укоризн.</p>
<p>31 Каф. Яко не во век отринет Господь,</p>
<p>32 яко смиривый помилует по множеству милости своея,</p>
<p>33 не отрину от сердца своего и смири сыны мужеския.</p>
<p>34 Ламед. Еже смирити под нозе его вся узники земныя,</p>
<p>35 еже уклонити суд мужа пред лицем вышняго,</p>
<p>36 осудити человека, внегда судитися ему, Господь не рече.</p>
<p>37 Мем. Кто есть той, иже рече, и быти, Господу не повелевшу?</p>
<p>38 Из уст вышняго не изыдет зло и добро.</p>
<p>39 Что возропщет человек живущь, муж о гресе своем?</p>
<p>40 Нун. Изыскася путь наш и испытася, и обратимся ко Господу.</p>
<p>41 Воздвигнем сердца наша с руками к Богу высокому на небеси.</p>
<p>42 Мы согрешихом и нечествовахом, сего ради не помиловал еси:</p>
<p>43 Самех. покрыл еси яростию и отгнал еси нас, убил и не пощадел еси:</p>
<p>44 покрылся еси облаком, да не дойдет к тебе молитва,</p>
<p>45 сомжити очи мои и отринути, положил еси нас посреде людий.</p>
<p>46 Аин. Отверзоша на ны уста своя вси врази наши.</p>
<p>47 Страх и ужас бысть нам, надмение и сокрушение:</p>
<p>48 исходища водная излиет око мое о сокрушении дщере людий моих.</p>
<p>49 Фи. Око мое погрязну: и не умолкну, еже не быти ослаблению,</p>
<p>50 дондеже приклонится и увидит Господь с небесе.</p>
<p>51 Око мое закрывается о души моей, паче всех дщерей града.</p>
<p>52 Цади. Ловяще уловиша мя яко врабия врази мои туне:</p>
<p>53 умориша в рове жизнь мою и возложиша на мя камень.</p>
<p>54 Возлияся вода выше главы моея: рех: отриновен есмь.</p>
<p>55 Коф. Призвах имя твое, Господи, из рова преисподняго:</p>
<p>56 глас мой услышал еси: не покрый ушес твоих на мольбу мою:</p>
<p>57 на помощь мою приближился еси, в день, в оньже призвах тя, рекл ми еси: не бойся.</p>
<p>58 Реш. Судил еси, Господи, прю души моея, избавил еси жизнь мою:</p>
<p>59 видел еси, Господи, смятения моя, разсудил еси суд мой:</p>
<p>60 веси все отмщение их и вся помышления их на мя.</p>
<p>61 Шин. Слышал еси укоризны их, вся советы их на мя,</p>
<p>62 устне востающих на мя и поучение их на мя весь день,</p>
<p>63 седение их и востание их: призри на очи их.</p>
<p>64 Фав. Воздаси им, Господи, воздаяние по делом руку их:</p>
<p>65 воздаси им заступление, сердца моего труд.</p>
<p>66 Ты их проженеши во гневе и потребиши их под небесем, Господи.</p>
<h4>4</h4>
<p>1 Алеф. Како потемне злато, изменися сребро доброе: разсыпашася камыцы святыни в начале всех исходов.</p>
<p>2 Беф. Сынове сиони честнии, одеянии златом чистым, како вменишася в сосуды глиняны, дела рук скудельничих.</p>
<p>3 Гимель. Еще же змиеве обнажиша сосцы, воздоиша скимни их дщерей людий моих в неизцеление, якоже птица во пустыни.</p>
<p>4 Далеф. Прильпе язык ссущаго к гортани его в жажди, младенцы просиша хлеба, и несть им разломляющаго.</p>
<p>5 Ге. Ядуще сладостная погибоша во исходех, питаемии на багряницах одеяшася в гной.</p>
<p>6 Вав. И возвеличися беззаконие дщере людий моих паче беззакония содомска, превращенныя во окомгновении, и не поболеша о ней руками.</p>
<p>7 Заин. Очистишася назорее ея паче снега и просветишася паче млека, чермни быша, паче камене сапфира усечение их.</p>
<p>8 Иф. Потемне паче сажи вид их, не познани быша во исходех: прильпе кожа их костем их, изсхоша, быша яко древо.</p>
<p>9 Теф. Лучше быша язвении мечем, нежели погублени гладом: сии бо истлеша от неплодности земли.</p>
<p>10 Иод. Руце жен милосердых свариша дети своя, быша в ядь им, в сокрушении дщере людий моих.</p>
<p>11 Каф. Сконча Господь ярость свою, излия ярость гнева своего и возжже огнь в сионе, и пояде основания его.</p>
<p>12 Ламед. Не вероваша царие земстии и вси живущии во вселенней, яко внидет враг и стужаяй сквозе врата Иерусалимская,</p>
<p>13 Мем. ради грех пророков его и неправд жерцев его, проливающих кровь праведну посреде его.</p>
<p>14 Нун. Поколебашася бодрии его на стогнах, осквернишася в крови, внегда немощи им, прикоснушася одежд своих.</p>
<p>15 Самех. Отступите от нечистых, призовите их: отступите, отступите, не прикасайтеся, яко возжгошася и восколебашася: рцыте во языцех: не приложат, еже обитати (с ними).</p>
<p>16 Аин. Лице Господне часть их, не приложит призрети на них: лица жреческа не устыдешася, старых не помиловаша.</p>
<p>17 Фи. Еще сущым нам оскудеша очи наши, на помощь нашу всуе смотрящым нам, внегда надеяхомся на язык не спасающь.</p>
<p>18 Цади. Уловиша малых наших еже не ходити на стогнах наших, приближися время наше, исполнишася дние наши, настоит конец наш.</p>
<p>19 Коф. Скорейшии быша гонящии ны паче орлов небесных, на горах гоняху нас, в пустыни приседоша нам.</p>
<p>20 Реш. Дух лица нашего, помазанный Господь ят бысть в растлениих их, о немже рехом: в сени его поживем во языцех.</p>
<p>21 Шин. Радуйся и веселися, дщи идумейска, живущая на земли, и на тебе приидет чаша Господня, и упиешися и излиеши.</p>
<p>22 Фав. Скончася беззаконие твое, дщи сионя, не приложит ктому преселити тя: посетил есть беззакония твоя, дщи едомля, откры нечестия твоя.</p>
<h4>5</h4>
<p>1 Молитва иеремии пророка. Помяни, Господи, что бысть нам: призри и виждь укоризну нашу:</p>
<p>2 достояние наше обратися к чуждим и домы нашя ко иноплеменником:</p>
<p>3 сири быхом, несть отца, матери нашя яко вдовы.</p>
<p>4 Воду нашу за сребро пихом, дрова наша за цену куповахом:</p>
<p>5 на выя нашя гоними быхом, трудихомся, не почихом.</p>
<p>6 Египет даде руку, ассур в насыщение их.</p>
<p>7 Отцы наши согрешиша, и несть их, мы же беззакония их подяхом.</p>
<p>8 Раби обладаша нами, избавляющаго несть от руку их.</p>
<p>9 В душах наших носихом хлеб наш, от лица меча в пустыни.</p>
<p>10 Кожа наша аки пещь обгоре, разседошася от лица бурей глада.</p>
<p>11 Жен в сионе смириша, девиц во градех иудиных.</p>
<p>12 Князи в руках их повешени быша, старейшины не прославишася.</p>
<p>13 Избраннии плачь подяша, и юноши в кладе изнемогоша.</p>
<p>14 И старцы от врат оскудеша, избраннии от песней своих умолкоша.</p>
<p>15 Разсыпася радость сердец наших, обратися в плачь лик наш,</p>
<p>16 спаде венец со главы нашея: горе нам, яко согрешихом.</p>
<p>17 О сем смутися сердце наше, о сем померкнуша очи наши.</p>
<p>18 На горе сионе, яко погибе, лисицы ходиша.</p>
<p>19 Ты же, Господи, во веки вселишися, престол твой в род и род.</p>
<p>20 Вскую во веки забываеши нас, оставиши ли нас в продолжение дний?</p>
<p>21 Обрати ны, Господи, к тебе, и обратимся, и вознови дни нашя якоже прежде.</p>
<p>22 Яко отревая отринул еси нас, разгневался еси на ны зело.</p>
