<h4>1</h4>
<p>И отступи моав от израиля, по умертвии ахаавли.</p>
<p>Охозиа же паде из окна, еже в горнице его в самарии, и разболеся, и посла послы и рече к ним: идите и вопросите у ваала сквернаго бога аккаронска, аще жив буду от болезни моея сея? и идоша вопрошати его ради.</p>
<p>И ангел Господень рече ко илии фесвитянину, глаголя: востав, иди на сретение послом охозии царя самарийска и речеши к ним: или несть Бога во израили, яко грядете вопрошати ваала сквернаго бога во аккароне?</p>
<p>и сего ради сице глаголет Господь одр, на негоже возшел еси ту, не имаши слезти с него, яко ту смертию умреши, И иде илиа и рече к ним.</p>
<p>И возвратишася послы к нему, и рече к ним: что яко возвратистеся?</p>
<p>И реша к нему: муж изыде в сретение нам и рече к нам: идите возвратитеся к царю пославшему вы и глаголите к нему: сице глаголет Господь: или нему Бога во израили, яко вы грядете вопрошати ваала сквернаго бога во аккароне? сего ради от одра, на негоже возшел еси, не имаши слезти с него, яко ту смертию умреши.</p>
<p>И рече к ним царь, глаголя: каков взором бяше муж той вшедый в сретение вам и глаголавый вам словеса сия?</p>
<p>И реша к нему: муж космат и поясом усменным препоясан о чреслех своих. И рече царь: илиа фесвитянин сей есть.</p>
<p>И посла к нему стареишину пятьдесятника и пятьдесят мужей его. И взыде и прииде к нему: и се, илиа бе седя верху горы. И глагола пятьдесятник к нему и рече: человече Божии, царь зовет тя, сниди.</p>
<p>И отвеща илиа и рече к пятьдесятнику: аще есмь человек Божий аз, то да снидет огнь с небесе и снест тя и пятьдесят твоих (с тобою). И сниде огнь с небесе и снеде его и пятьдесят мужей его.</p>
<p>И приложи царь послати к нему другаго пятьдесятника и пятьдесят (мужей) с ним. И возшед, и глагола пятьдесятник к нему и рече: человече Божий, сице глаголет царь: потщався сниди.</p>
<p>И отвеща илиа и глагола к нему и рече: аще человек Божий аз есмь, то да снидет огнь с небесе, и да снест тя и пятьдесят (мужей) с тобою. И сниде огнь с небесе и снеде его и пятьдесят мужей его.</p>
<p>И приложи царь еще послати стареишину, пятьдесятника третияго, и пятьдесят мужей с ним. И прииде к нему пятьдесятник третий, и поклонися на колена своя пред илиею, и моли его, и глагола к нему и рече: человече Божий, пощади душу мою и душу раб твоих сих пятьдесят пред очима твоима:</p>
<p>се, сниде огнь с небесе и пояде два пятьдесятника первыя с пятиюдесятми их: и ныне да пощадится душа рабов твоих пред очима твоима.</p>
<p>И глагола ангел Господень ко илии и рече: сниди с ним, не убойся от лица их. И воста илиа и сниде с ним к царю,</p>
<p>и глагола к нему и рече: сице глаголет Господь: что яко послал еси послы вопрошати ваала сквернаго бога во аккароне, аки бы не был Бог во Израиле, еже вопросити от него словесе? сего ради от одра, наньже возшел еси ту, не имаши слезти с него яко смертию умреши.</p>
<p>И умре по глаголу Господню, егоже глаголгола илиа. И царствова иорам брат охозиин вместо его, понеже не име сына охозиа, в лето второе иорама сына иосафата царя иудина.</p>
<p>И прочая словес охозииных, елика сотвори, не се ли, сия писаиа в книгах словес дний царей израилевых?</p>
<h4>2</h4>
<p>И бысть внегда взяти Господу илию в вихре яко на небо и идяше илиа и елиссей от галгал.</p>
<p>И рече илиа ко елиссею: седи убо зде, яко Господь посла мя до вефиля И рече елиссей: жив Господь и жива душа твоя, аще оставлю тя И приидоста в вефиль.</p>
<p>И приидоша сынове пророчестии, иже в вефили, ко елиссею и реша к нему: разумееши ли, яко взимает Господь днесь господина твоего верху главы твоея (от тебе)? И рече: и аз уразумех, молчите.</p>
<p>И рече илиа ко елиссею: сяди убо зде, яко Господь посла мя во иерихон. И рече елиссей: жив Господь и жива душа твоя, аще оставлю тя. И приидоста во иерихон.</p>
<p>И приближишася сынове пророков, иже во иерихоне, ко елиссею и реша ему: разумееши ли, яко днесь вземлет Господь господина твоего свыше главы твоея (от тебе)? И рече: ибо и аз уразумех, молчите.</p>
<p>И рече ему илиа: седи зде, яко Господь посла мя до иордана. И рече елиссей: жив Господь и жива душа твоя, аще оставлю тебе. И поидоста оба,</p>
<p>и пятьдесят мужей от сынов пророческих, и сташа противу издалеча: и сии оба стаста при иордане.</p>
<p>И прият илиа милоть свою, и свит ю, и удари ею в воду, и разступися вода сюду и сюду: и проидоста оба по суху.</p>
<p>И бысть преходящема има, и рече илиа ко елиссееви: проси, что сотворю ти прежде неже взят буду от тебе. И рече елиссей: да будет убо дух, иже в тебе, сугуб во мне.</p>
<p>И рече илиа: ожесточил еси просити: аще узриши мя вземлема от тебе, будет ти тако: аще ли не (узриши), и будет.</p>
<p>И бысть идущема има, идяста и глаголаста: и се, колесница огненная и кони огненнии, и разделиша между обема. И взят бысть илиа вихром яко на небо.</p>
<p>И елиссей зряше и вопияше: отче, отче, колесница израилева и конница его. И не увиде его ктому: и ятся (елиссей) за ризы своя, и растерза я в два растерзания,</p>
<p>и взя милоть илину елиссей падшую верху его, и возвратися елиссей, и ста на брезе иорданове.</p>
<p>И прият (елиссей) милоть илиину, яже паде верху его, и удари в воду, и не разступися вода. И рече: где Бог илиин аффо? И удари елиссей воды (вторицею), и разступишася сюду и сюду, и прейде елиссей по суху.</p>
<p>И видеша его сынове пророчестии, иже во иерихоне сопротив, и реша: почи дух илиин на елиссеи. И приидоша на сретение ему и поклонишася ему до земли,</p>
<p>и реша к нему: се, ныне со отроки твоими пятьдесят мужей сынов сильных: шедше да взыщут господина твоего, еда како дух Господень взя, и поверже его на иордане, или на единей от гор, или на единем от холмов и рече елиссей: не посылайте.</p>
<p>И принудиша его, и дондеже устыдеся, и рече: послите. И послаша пятьдесят мужей, и искаша три дни, и не обретоша его,</p>
<p>и возвратишася к нему: и той седяше во иерихоне. И рече елиссей к ним: не глаголах ли к вам, не идите?</p>
<p>И реша мужие града ко елиссею: се, жилище града благо, якоже ты, господине, видиши, но воды злы и земля неплодна.</p>
<p>И рече елиссей: принесите ми водонос нов, и всыплите в онь соль. И взяша, и принесоша к нему.</p>
<p>И изыде елиссей на исходища водная, и всыпа ту соль, и рече: сице глаголет Господь: изцелих воды сия, не будет от них ктому смерти и неплодства.</p>
<p>И изцелеша воды до дне сего, по глаголу елиссееву, егоже глагола.</p>
<p>И взыде оттуду во вефиль. И восходящу ему путем, и дети малы изыдоша из града, и ругахуся ему, и реша ему: гряди, плешиве, гряди.</p>
<p>И озреся вслед их, и виде я, и проклят я именем Господним. И се, изыдоша две медведицы из дубравы и растерзаша от них четыредесять два отрочища.</p>
<p>И иде оттуду в гору кармилскую, и оттуду возвратися в самарию.</p>
<h4>3</h4>
<p>И иорам сын ахаавов воцарися над израилем в самарии, в лето осмоенадесять иосафата царя иудина, и царствова лет дванадесять,</p>
<p>и сотвори лукавое пред очима Господнима: обаче не якоже отец его и не якоже мати его: и разруши капища ваалова, яже сотвори отец его:</p>
<p>обаче ко греху иеровоама сына наватова, иже введе во грех израиля, прилепися и не отступи от него.</p>
<p>И моса царь моавль бе нокид и даяше дань царю израилеву, сто тысящ агнцев и сто тысящ овнов с рунами.</p>
<p>И бысть по умертвии ахаавли и отвержеся царь моавль царя израилева.</p>
<p>И изыде царь иорам во дни оны от самарии и согляда израиля,</p>
<p>и иде, и посла ко иосафату царю иудину, глаголя: царь моавль отвержеся мене: идеши ли со мною на брань на моава? И рече: взыду: сице мне, якоже и тебе: якоже людие мои, людие твои: якоже кони мои, кони твои.</p>
<p>И рече: киим путем взыдем? И рече: путем пустыни едомския.</p>
<p>И иде царь израилев и царь иудин и царь едомль, и идоша путем седмь дний: и не бе полку воды и скотом сущым с ними.</p>
<p>И рече отроком своим царь израилев: о, яко созва Господь три сия цари идущыя предати их в руце моавли.</p>
<p>И рече иосафат к нему царь иудин: есть ли зде пророк Господень, и вопросим Господа им? и отвеща един отрок царя израилева и рече: зде есть елиссей сын сафатов, иже возливаше воду на руце илиине.</p>
<p>И рече иосафат: есть с ним глагол Господень. И сниде к нему царь израилев и иосафат царь иудин и царь едомль.</p>
<p>И рече елиссей ко царю израилеву: что мне и тебе? иди ко пророком отца твоего и ко пророком матере твоея. И рече ему царь израилев: еда созва Господь три цари, еже предати я в руце моавли?</p>
<p>И рече елиссей: жив Господь сил емуже предстою пред ним, яко аще бых не лице иосафата царя иудина аз приял, то воззрел ли бых на тя, и видел ли бых тя?</p>
<p>и ныне приведи ми певца. И бысть егда воспеваше певец, и бысть на нем рука Господня,</p>
<p>и рече: тако глаголет Господь: сотворите поток сей рвами рвами,</p>
<p>яко тако глаголет Господь: не узрите духа, и ниже увидите дождя: и поток сей наполнится воды, и пиете вы и стяжания ваша и скоти ваши:</p>
<p>и легко сие пред очима Господнима, и предам моава в руки вашя,</p>
<p>и поразите всяк град тверд, и всяко древо благо низложите, и всяк источник воды заградите, и всяку часть благу разбиете камением.</p>
<p>И бысть заутра восходящей жертве, и се, воды идяху путем едомским, и исполнися воды земля.</p>
<p>И вси моавитяне услышаша, яко взыдоша тридесяти царя братися с ними. И возопиша отвсюду препоясаннии оружием и реша: ох: и сташа у предела.</p>
<p>И ураниша заутра, и солнце возсия на воды: и виде моав сопротив воды чермны яко кровь,</p>
<p>и рече: кровь сия есть от оружия: и бишася царие, и уби муж искренняго своего: и ныне (гряди) на корысти, моаве.</p>
<p>И внидоша в полк израилев, израилтяне же восташа. и избиша моавлян: и побегоша от лица их: и внидоша входяще и биюще моава,</p>
<p>и грады разбиша, и всяку часть благу навергоша мужие камением, и наполниша ю, и всяк источник заградиша, и всяко древо благо изсекоша, донележе оставиша камение стен разбиено: и обступиша пращницы и разбиша его.</p>
<p>И виде царь моавль, яко укрепися над ним брань, и взя с собою седмь сот мужей со обнаженным оружием, еже просещися ко царю едомску: и не возмогоша.</p>
<p>И поят сына своего первенца, егоже воцари вместо себе, и вознесе его во всесожжение на стене: и бысть раскаяние великое во израили: и отступиша от него и возвратишася в землю свою.</p>
<h4>4</h4>
<p>И жена едина от сынов пророчих возопи ко елиссею, глаголющи: раб твой муж мой умре, ты же веси, яко раб твой бе бояся Господа: и заимодавец прииде взяти два сына моя себе в рабы.</p>
<p>И рече елиссей: что сотворю ти? повеждь ми, что имаши ныне в дому? Она же рече: несть у рабы твоея ничтоже в дому, токмо мало елеа, имже помажуся.</p>
<p>И рече к ней: иди, испроси себе сосуды отвне от всех сосед твоих, сосуды праздны, не умали:</p>
<p>и вниди, и затвори дверь за собою и за сынома твоима, и влиеши (от елеа твоего) во вся сосуды сия, и наполненное возмеши.</p>
<p>И отиде от него и сотвори тако, и затвори дверь за собою и за сынома своима: та приношаста к ней, она же вливаше:</p>
<p>и бысть егда наполнишася вси сосуды, и рече сынома своима: приближита ми еще сосуд. И реста ей: несть еще сосуда. И ста елей.</p>
<p>И прииде и возвести человеку Божию. И рече елиссей: иди и продаждь сей елей, и заплати лихву твою, и ты и сына твоя жити будете от оставшаго елеа.</p>
<p>И бысть во един день, и прейде елиссей в соман, и ту жена велия и удержа его снести хлеба: и бысть ему входити и исходити множицею, и уклоняшеся тамо ясти хлеба.</p>
<p>И рече жена к мужу своему: се, ныне разумех, яко человек Божий свят сей мимо ходит нас присно:</p>
<p>сотворим убо ему горницу, место мало, и поставим ему тамо одр и трапезу, и престол и свещник: и будет внегда входити ему к нам, и уклоняется тамо.</p>
<p>И бысть во един день, и вниде тамо, и уклонися в горницу, и спа тамо.</p>
<p>И рече ко гиезию отрочищу своему: призови ми соманитяныню сию. И призва ю, и ста пред ним.</p>
<p>И рече ему: рцы убо ей: се, удивила еси нас всем попечением сим: что подобает сотворити тебе? аще есть тебе слово к царю или ко князю силы? Она же рече: (несть,) посреде людий моих аз есмь живущи.</p>
<p>И рече ко гиезию: что подобает сотворити ей? И рече гиезий отрочищь его: воистинну сына несть у нея и муж ея стар.</p>
<p>И рече призови ю. И призва ю, и ста при дверех.</p>
<p>И рече елиссей к ней: во время сие, якоже час сей живущи, ты зачнеши сына. Она же рече: ни, господине, не солжи рабе твоей.</p>
<p>И зачат во чреве жена, и роди сына во время сие, якоже час сей живущи, якоже глагола к ней елиссей.</p>
<p>И возмужа отрочищь. И бысть, егда изыде ко отцу своему, к жнущым,</p>
<p>и рече ко отцу своему: глава моя, глава моя (болит). И рече ко отроку: неси его к матери его.</p>
<p>И несе его к матери его, и лежаше на колену ея до полудне, и умре.</p>
<p>И вознесе его, и положи его на одре человека Божия: и затвори его, и изыде, и призва мужа своего, и рече ему:</p>
<p>посли ми убо единаго от отрок, и едино от ослят, и теку до человека Божия, и возвращуся.</p>
<p>И рече: что яко ты идеши к нему днесь? не нов месяц, ниже суббота. Она же рече: мир.</p>
<p>И оседла осля, и рече ко отрочищу своему: веди, и иди, да не удержиши мене, еже всести, якоже реку тебе: гряди, и иди, и прииди к человеку Божию на гору кармилскую.</p>
<p>И иде, и прииде до человека Божия в гору кармилскую. И бысть яко виде ю елиссей грядущую, и рече ко гиезию отрочищу своему: се, убо соманитяныня оная:</p>
<p>ныне тецы во сретение ея и речеши ей: мир ли тебе? И тече во сретение ей и рече ей: мир ли тебе? мир ли мужу твоему, мир ли отрочищу твоему? Она же рече: мир.</p>
<p>И прииде ко елиссею на гору, и ятся за нозе его. И приближнся гиезий отринути ю. И рече елиссей: остави ю, яко душа ея болезненна в ней, и Господь укры от мене и не возвести мне.</p>
<p>она же рече: еда просих сына у господина моего, яко рекох: не прельсти мене?</p>
<p>И рече елиссей ко гиезию: препояши чресла твоя и возми жезл мой в руце твои, и иди, яко аще обрящеши мужа, да не благословиши его, и аще благословит тя муж, не отвещай ему: и возложи жезл мой на лице отрочища.</p>
<p>И рече мати отрочища: жив Господь и жива душа твоя, аще оставлю тебе. И воста елиссей и иде вслед ея.</p>
<p>И гиезий иде пред нею, и возложи жезл на лице отрочища, и не бе гласа, и не бе слышания. И возвратися во сретение его и поведа ему глаголя: не воста отрочищь.</p>
<p>И вниде елиссей в храмину, и се, отрочищь умерый положен на одре его.</p>
<p>И вниде елиссей в дом и затвори дверь за двою собою, и помолися Господу.</p>
<p>И взыде, и ляже на отрочищи, и положи уста своя на устех его, и очи свои на очи его, и руце свои на руце его, и плесне свои на плесну его: и слячеся над ним, и дуну на него, и согреся плоть отрочища.</p>
<p>И обратися, и походи в храмине сюду и сюду: и взыде, и слячеся над отрочищем седмижды, и отверзе отрочищь очи свои.</p>
<p>И возопи елиссей ко гиезию и рече: призови ми соманитяныню сию. И призва ю, и вниде к нему. И рече елиссей: приими сына твоего.</p>
<p>И вниде жена, и паде на ногу его, и поклонися ему до земли: и прият сына своего, и изыде.</p>
<p>И елиссей возвратися в галгалы. И бе глад в земли той, и сынове пророчи седяху пред ним. И рече елиссей отрочищу своему: настави коноб велий и свари варение сыном пророчим.</p>
<p>И изыде един на село собрати зелия дивия: и обрет виноград на селе, и набра в нем яблока дивияго полну ризу свою, и всыпа в котел на сварение, яко не разумеша,</p>
<p>и принесе мужем ясти. И бысть ядущым им от варения, и се, возопиша и реша: смерть в конобе, человече Божий. И не могоша ясти.</p>
<p>И рече: возмите муки и всыплите в коноб. И рече елиссей ко гиезию отрочищу своему: изнеси людем, да ядят. И не бысть ктому злаго глагола в конобе.</p>
<p>И муж прииде от вефариса и принесе к человеку Божию первородных двадесять хлебов ячменных и смоквы. И рече: дадите людем, да ядят.</p>
<p>И рече отрок его: что дам сие сту мужем? И рече: даждь людем я, да ядят, яко сице глаголет Господь: будут ясти, и останет.</p>
<p>И ядоша, и оста по глаголу Господню.</p>
<h4>5</h4>
<p>И нееман князь силы сирийския бе муж велий пред господином своим и дивен лицем, яко им даде Господь спасение сирии: и муж бе силен крепостию прокажен.</p>
<p>И из сирии изыдоша воини и плениша юнотку малу от земли израилевы: и бе пред женою неемановою (служа)</p>
<p>и рече госпоже своей: о, дабы господин мой был у пророка Божия, иже в самарии, той бы очистил его и проказы его.</p>
<p>И вниде и возвести господину своему и рече: тако и тако глагола юнотка, яже от земли израилевы.</p>
<p>И рече царь сирийский ко нееману: иди, вниди, и послю писание ко царю израилеву. И пойде, и взя в руце свои десять талант сребра и шесть тысящ златник и десять изменяемых риз.</p>
<p>И внесе писание к царю израилеву глаголя: и ныне егда приидет писание сие к тебе, се, послах к тебе неемана раба моего, да очистиши его от проказы его.</p>
<p>И бысть егда прочте писание царь израилев, раздра ризы своя и рече: еда аз Бог есмь, еже мертвити и животворити, яко сей посла и мне, да очищу мужа от проказы его? прочее разумейте и видите, яко се ищет вины ко мне.</p>
<p>И бысть егда услыша елиссеи, яко раздра ризы своя царь израилев, и посла к царю израилеву, глаголя: почто раздрал еси ризы твоя? да приидет ко мне ныне нееман, и да разумеет, яко есть пророк во израили.</p>
<p>И прииде нееман на конех и на колесницех и ста при дверех дому елиссеева.</p>
<p>И посла елиссей посланника к нему, глаголя: шед измыйся седмижды во иордане, и возвратится плоть твоя к тебе, и очистишися.</p>
<p>И разгневася нееман, и отиде, и рече: се, убо глаголах, яко изыдет ко мне, и станет, и призовет во имя Бога своего, и возложит руку свою на место, и очистит проказу:</p>
<p>не благи ли авана и фарфар реки дамасковы паче иордана и всех вод израилевых? не шед ли измыюся в них и очишуся? И уклонися и отиде во гневе.</p>
<p>И приближишася отроцы его и реша ему: аще бы велие слово глаголал пророк тебе, не бы ли сотворил еси? а яко рече к тебе: измыйся, и очистишися.</p>
<p>И сниде нееман, и погрузися во иордане седмижды, по глаголу елиссееву: и возвратися плоть его яко плоть отрочате млада, и очистися.</p>
<p>И возвратися ко елиссею сам и все ополчение его, и прииде и ста пред ним и рече: се, ныне разумех, яко несть Бога во всей земли, но токмо во израили: и ныне приими благословение от раба твоего.</p>
<p>И рече елиссей: жив Господь, емуже предстах пред ним, аще прииму. И понуждаше его взяти, и не послуша.</p>
<p>И рече нееман: аще ли не (хощеши взяти), то даждь рабу твоему время, супруг мсков, от земли сея червленыя: яко и сотворит отселе раб твой всесожжения и жертвы богом иным, но Господу единому,</p>
<p>по глаголу сему и о словеси сем: и очистит Господь раба твоего, егда внидет господин мой в дом ремманов на поклонение тамо: и той почиет на руку моею, и поклонюся в дому реммани, внегда кланятися ему в дому реммани, и очистит Господь раба твоего по словеси сему.</p>
<p>И рече елиссей ко нееману: иди с миром. и отиде от него на хаврафа земли.</p>
<p>И рече гиезий отрочищь елиссеев: се, пощаде господин мой неемана сирянина сего, еже не взяти от руки его, яже принесе: жив Господь, яко имам тещи вслед его, и возму от него нечто.</p>
<p>И тече гиезий во след нееманов. И виде его нееман текуща вслед себе, и возвратися с колесницы на сретение ему и рече: мир ли?</p>
<p>И рече гиезий: мир: господин мой посла мя, глаголя: се, ныне приидоста ко мне два отрочища от горы ефремли от сынов пророчих: даждь убо има талант сребра и две премены риз.</p>
<p>И рече нееман: возми два таланта сребра. И взя два таланта во два мешца и две премены риз, и возложи на два отрочиша своя, и несоста пред ним:</p>
<p>и приидоша в сумраки, и взя от рук их и сокры во храмине, и отпусти мужы.</p>
<p>И сам вниде и предста господину своему. И рече к нему елиссей: откуду (пришел еси), гиезие? И рече гиезий: не исходил раб твой никаможе.</p>
<p>И рече к нему елиссей: не ходило ли сердце мое с тобою, и видех, егда возвращашеся муж с колесницы своей во сретение тебе? и ныне взял еси сребро и ризы взял еси, да купиши за них вертограды и маслины и винограды, и овцы и волы, и отроки и отроковицы:</p>
<p>и проказа нееманова да прильпнет к тебе и к семени твоему во веки. И изыде от лица его прокажен яко снег.</p>
<h4>6</h4>
<p>И реша сынове пророчи ко елиссею: се, убо место, идеже мы живем противу тебе, тесно нам:</p>
<p>да идем ныне до иордана, и да возмем оттуду кийждо муж по бервну единому и сотворим себе ту обиталища пребывати тамо. И рече: идите.</p>
<p>И рече един кротце: гряди и сам с рабы твоими. И рече: аз пойду.</p>
<p>И иде с ними: и приидоша ко иордану, и секоша древа:</p>
<p>и егда един отсекаше бервно, и се, железо спаде с топорища и впаде в воду. И возопи: о, господине, и сие заемное.</p>
<p>И рече человек Божий: где паде? И показа ему место. И отсече древо и вверже и тамо: и всплыве железо.</p>
<p>И рече: возми себе. И простре руку свою и взят е.</p>
<p>И царь сирский бе воюя на израиля, и совеща со отроки своими, глаголя: на месте некоем сокровеннем ополчуся.</p>
<p>И посла елиссей ко царю израилеву, глаголя: блюдися не преити на место сие, яко ту сиряне залягоша.</p>
<p>И посла царь израилев на место, о немже рече ему елиссей, и соблюдеся оттуду не единою, ниже дважды.</p>
<p>И смутися душа царя сирска о словеси сем: и призва отроки своя и рече и ним: не возвестите ли мне, кто предает мя царю израилеву?</p>
<p>И рече един от отрок его: ни, господине мой царю: яко пророк елиссей, иже во израили, возвещает царю израилеву вся словеса, яже аще глаголеши в сокровищи ложницы твоея.</p>
<p>И рече: идите, видите, где сей, и послав возму его. И возвестиша ему, глаголюще: се, есть в дофаиме.</p>
<p>И посла тамо кони и колесницы и силу тяжку: и приидоша нощию и окружиша град.</p>
<p>И урани раб елиссеев востати, и изыде: и се, сила обступи град, и кони и колесницы. И рече отрок его к нему: о, господине, что сотворим?</p>
<p>И рече елиссей: не бойся, яко множае иже с нами, нежели с ними.</p>
<p>И помолися елиссей и рече: Господи, отверзи ныне очи отрока, да узрит. И отверзе Господь очи его, и виде: и се, гора исполнь коней, и колесница огненна окрест елиссеа.</p>
<p>И снидоша к нему: и помолися елиссей ко Господу и рече: порази убо язык сей невидением. И порази их невидением по глаголу елиссееву.</p>
<p>И рече к ним елиссей: не сей путь и не сей град: грядите по мне, и отведу вы к мужу, егоже ищете. И отведе их в самарию.</p>
<p>И бысть егда внидоша в самарию, и рече елиссей: отверзи убо, Господи, очи их, и да видят. И отверзе Господь очи их, и видеша: и се, бяху посреде самарии.</p>
<p>И рече царь израилев ко елиссею, егда увиде я: аще поражу я поражением, отче?</p>
<p>И рече елиссеи: да не поразиши: еда ли пленил еси их мечем твоим и луком твоим, да избиеши? и предложи им хлебы и воду, да ядят и да пиют и да отидут ко господину своему.</p>
<p>И предложи им предложение велие, и ядоша и пиша, и отпусти я, и идоша ко господину своему: и не приложиша ктому воини приходити из сирии в землю израилеву.</p>
<p>И бысть по сих, и собра сын адеров царь сирийский все ополчение свое, и взыде и обседе самарию.</p>
<p>И бысть глад велик в самарии: и се, обседоша ю, дондеже бысть глава ослова за пятьдесят сикль сребра, и четвертая часть меры гноя голубинаго за пять сикль сребра.</p>
<p>И бысть царь израилев обходяй по стенам: и жена (некая) возопи к нему, глаголющи: спаси мя, господине мой царю.</p>
<p>И рече ей: аще тебе не спасает Господь, како аз спасу тя? еда от гумна или от точила?</p>
<p>И рече ей царь: что ти есть? И рече: сия жена ко мне рече: даждь сына твоего, да съядим его днесь, а утро моего сына съядим:</p>
<p>и испекохом сына моего и снедохом его: и рех к ней в день вторый: даждь сына твоего, и съядим его: и скры сына своего.</p>
<p>И бысть егда услыша царь израилев словеса жены, раздра ризы своя и сам хождаше по стене, и видеша людие вретище на плоти его внутрь.</p>
<p>И рече царь: сия да сотворит ми Бог и сия да приложит ми, аще будет глава елиссеева на нем днесь.</p>
<p>Елиссей же седяше в дому своем, и старцы седяху с ним. И посла царь мужа пред лицем своим. И прежде даже приити посланному к нему, и той рече ко старцем: не весте ли, яко посла сын убийцы сей, да отсечет главу мою? видите, егда приидет вестник, заключите двери и стисните его во дверех: не топот ли ног господина его вслед его?</p>
<p>И еще ему глаголющу с ними, и се, вестник сниде к нему и рече: се, сие зло от Господа: что потерплю Господеви ксему?</p>
<h4>7</h4>
<p>И рече елиссей: слышите слово Господне, сице глаголет Господь: якоже час сей, утро мера муки пшеничны будет за сикль един, и две меры ячменя за сикль един во вратех самарии.</p>
<p>И отвеща тристат, на егоже руку царь почиваше, и рече и елиссею: се, аще отверзет Господь и хляби небесныя, то не будет глагол сей. И елиссей рече: се, ты узриши очима твоима, и оттуду не имаши ясти.</p>
<p>И бяху четыре мужа прокажени при вратех града. И рече муж ко искреннему своему: что мы седим зде дондеже умрем?</p>
<p>аще речем: внидем во град, то глад есть во граде, и умрем тамо: аще же седим зде, то и тако умрем: и ныне идем и внидем в полк сирийский: аще живят ны, живи будем: аще ли умертвят ны, то умрем.</p>
<p>И восташа в сумраце ити в полк сирийский и внидоша среде полка сирийска, и се, не бе мужа ту.</p>
<p>И Господь слышан сотвори полку сирийску глас колесниц и глас коней и глас силы великия. И рече муж ко брату своему: се, ныне наял есть на нас царь израилев цари хеттейски и цари египетския приити на ны.</p>
<p>И восташа, и бежаша в сумраце, и оставиша сени своя и кони своя и ослы своя, якоже быша во стану, и бежаша души ради своея.</p>
<p>И внидоша прокаженнии сии до среды полка, и внидоша в сень едину, и ядоша и пиша, и взяша оттуду сребро и злато и одежды, и отидоша, и скрыша: и возвратишася, и внидоша в другую сень, и взяша оттуду, и отидоша, и скрыша.</p>
<p>И рече муж ко искреннему своему: не тако мы творим: день сей день благоговещения есть, мы же молчим и медлим до света утренняго, и обрящем беззаконие: и ныне приидем и внидем, и возвестим в дому цареве.</p>
<p>И внидоша, и возопиша ко вратом града и возвестиша им, глаголюще: внидохом в полк сирийский, и се, не бысть ту мужа, ни гласа человеча, но токмо кони привязани, и ослята, и сени их якоже суть.</p>
<p>И возопиша вратницы, и возвестиша в дому цареве внутрь.</p>
<p>И воста нощию царь и рече ко отроком своим: возвещу вам ныне, яже сотвориша нам сириане: разумеша, яко гладни есмы, и изыдоша из стана, и сокрышася на селе, глаголюще: яко изыдут из града, и имем я живы и во град внидем.</p>
<p>И отвеща един от отрок его и рече: да возмут ныне пять коней оставших, иже осташася зде, се, суть у толикаго множества израилева оставшиися, и послем тамо, и узрим.</p>
<p>И взяша два всадника коней: и посла царь израилев вслед царя сирска, глаголя: идите и видите.</p>
<p>И идоша вслед их даже до иордана, и се, весь путь исполнен одежд и оружия, яже повергоша сириане, внегда устрашится им. И возвратишася посланнии, и возвестиша царю.</p>
<p>И изыдоша людие, и разграбиша весь стан сирский. И бысть мера муки пшеничны за сикль един и две меры ячменя за сикль, по глаголу Господню.</p>
<p>И царь пристави тристата, на егоже руце царь почиваше, у врат: и попраша его людие во вратех, и умре, якоже глагола человек Божий, иже глагола, егда посланный прииде к нему.</p>
<p>И бысть якоже рече елиссей к царю глаголя: две меры ячменя за сикль един, и мера муки пшеничны за сикль: и будет якоже сей час заутра во вратех самарии.</p>
<p>И отвеща тристат елиссею и рече: аще Господь отверзет хляби небесныя, не будет глагол сей. И рече елиссей: се, узриши очима твоима, и оттуду и не имаши ясти..</p>
<p>И бысть тако, и попраша его людие во вратех, и умре.</p>
<h4>8</h4>
<p>И глагола елиссей к жене, еяже воскреси сына, глаголя: востани и иди ты и дом твой, и обитай идеже аще можеши обитати, яко призва Господь глад на землю, и приидет на землю седмь лет.</p>
<p>И воста жена, и сотвори но глаголу елиссееву, и пойде сама и дом ея, и обита на земли иноплеменничи седмь лет.</p>
<p>И бысть но скончании седми лет, и возвратися жена от земли иноплеменничи во град, и прииде возопити к царю о доме своем и о селех своих.</p>
<p>И глагола царь ко гиезию отроку елиссеа человека Божия глаголя: повеждь ми ныне вся великая, яже сотвори елиссей.</p>
<p>И бысть ему поведающу цареви, яко жива сотвори сына умершаго: и се, жена, еяже воскреси елиссей сына ея, вопиющи ко цареви о доме своем и о селех своих, И рече гиезий: господине царю, сия жена и сей сын ея, егоже жива сотвори елиссей.</p>
<p>И вопроси царь жену: и поведа ему. И даде ей царь скопца единаго, глаголя возврати вся, яже ея суть, и вся плоды села ея, от да, в оньже остави землю, даже до ныне.</p>
<p>И прииде елиссей в дамаск. И сын адеров царь сирский разболеся, и возвестиша ему, глаголюще: прииде человек Божий до зде.</p>
<p>И рече царь ко азаилу: приими в руку свою дар, и иди во сретение человеку Божию, и вопроси Господа им, глаголя: аще ли жив буду от болезни сея?</p>
<p>И иде азаил на сретение ему, и взя дар в руку свою, и вся благая дамаскова, бремя четыредесять велблюдов, и прииде, и ста пред ним, и рече ко елиссею: сын твой, сын адеров, царь сирский, посла мя к тебе вопросити, глаголя: буду ли жив от болезни моея сея?</p>
<p>И рече к нему елиссей: иди и рцы ему: живя поживеши: но показа ми Господь, яко смертию умрет.</p>
<p>И предста лицу его, и возложи (руки) даже до постыдения, и плакася человек Божий.</p>
<p>И рече азаил: что яко господин мой плачет? И рече: вем елика сотвориши сыном израилевым зла: крепости их сожжеши огнем, и избранныя их избиеши мечем, и младенцы их разбиеши, и во чреве имеющыя их расторгнеши.</p>
<p>И рече азаил: кто есть раб твой, пес мертвый, яко сотворит глагол сей? И рече елиссей: показа ми тя Господь царствующа над сириею.</p>
<p>И отиде от елиссеа и вниде ко господину своему. И рече ему (царь): что ти рече елиссей? Отвеща: рече ми елиссей, живя поживеши.</p>
<p>И бысть во утрии, и взя одеяло, и намочи в воде, и обложи на лице его, и умре: и воцарися азаил вместо его.</p>
<p>В лето пятое иорама сына ахаава царя израилева и иосафата царя иудина, воцарися иорам сын иосафатов царь иудин:</p>
<p>сын тридесяти и двою лету бе, внегда воцаритися ему, и осмь лет царствова во Иерусалиме,</p>
<p>и ходи в пути царей израилевых, якоже сотвори дом ахаавль, бе бо дщи ахаавля жена ему, и сотвори лукавое пред Господем.</p>
<p>И не хотяше Господь потребити иуды, давида ради раба своего, якоже рече дати ему светилник и сыном его во вся дни.</p>
<p>Во дни его отвержеся едом из под руки иудины и постави над собою царя.</p>
<p>И взыде иорам в сиор, и вся колесницы яже с ним. И бысть ему воставшу, и изби едома обступившаго окрест его, и князи колесниц, и бежаша людие в селения своя.</p>
<p>И отступи едом из под руки иудины да дне сего: тогда отвержеся ловна во время оно.</p>
<p>И прочая словес иорамлих, и вся елика сотвори, не се ли, сия писана в книзе словес дний царей иудиных?</p>
<p>И успе иорам со отцы своими, и погребен бысть со отцы своими во граде давида отца своего: и царствова охозиа сын его вместо его.</p>
<p>В лето второенадесять иорама сына ахаавля царя израилева, царствовати нача охозиа сын иорама царя иудина:</p>
<p>сын двадесяти двух лет бысть охозиа, егда нача царствовати, и лето едино царствова во Иерусалиме. Имя же матери его гофолиа, дщерь амвриа царя израилева.</p>
<p>И хождаше по путем дому ахаавля, и сотвори лукавое пред Господем, якоже дом ахаавль: зять бо бе дому ахаавля.</p>
<p>И иде со иорамом сыном ахаавлим на брань, на азаила царя иноплеменнича в рамоф галаадский, и уязвиша сиряне иорама.</p>
<p>И возвратися царь иорам целитися во иезраель от язв, имиже уязвиша его в рамофе, егда ратоваше той на азаила царя сирска, и охозиа сын иорамль царь иудин сниде видети иорама, сына ахаавля, во иезраель, яко боляше той.</p>
<h4>9</h4>
<p>елиссей пророк призва единаго от сынов пророчих и рече ему: препояши чресла своя, и возми сосуд елеа сего в руку твою, и иди в рамоф галаадский:</p>
<p>и внидеши тамо, и узриши тамо ииуа сына иосафата сына намессиева, и внидеши, и изведеши его от среды братии его, и введеши его во внутреннюю клеть:</p>
<p>и возмеши сосуд елеа, и возлиеши на главу его, и рцы: сице глаголет Господь: помазах тя в царя над израилем: и отверзеши двери, и да бежиши, и да не пребудеши тамо.</p>
<p>И иде отрочищь пророк в рамоф галаадский:</p>
<p>и вниде, и се, князи силы седяху, и рече: слово ми есть к тебе, о, княже. И рече ииуй: к кому от всех нас? И рече: к тебе, княже.</p>
<p>И воста и вниде в дом: и возлия елей на главу его и рече ему: сице глаголет Господь Бог израилев: помазах тя в царя над людьми Господними, над израилем.</p>
<p>и да потребиши дом ахаава господина твоего от лица моего, и отмстиши кровь рабов моих пророков и кровь всех рабов Господних от руки иезавелины.</p>
<p>и от руки всего дому ахаавля, и потребиши от дому ахаавля мочащагося к стене, и содержащагося, и оставльшагося во израили:</p>
<p>и предам дом ахаавль, якоже дом иеровоама сына наватова и якоже дом ваасы сына ахиина:</p>
<p>и иезавель снедят пси в части иезраеля, и не будет погребающаго ю. И отверзе двери и убежа.</p>
<p>Ииуй же изыде ко отроком господина своего. И реша ему: мир ли? что яко вниде неистовый сей к тебе? И рече им: вы весте мужа и суесловие его.</p>
<p>И реша: не правда, (аще не возвестиши?) возвести убо нам. И рече ииуй к ним: тако и тако рече ко мне, глаголя: сице глаголет Господь: помазах тя в царя над израилем.</p>
<p>И слышавше текоша спешно, и взя кийждо ризы своя, и положиша под ним, понеже на единем от степений седяше, и вострубиша в рог и реша: воцарися ииуй.</p>
<p>И возвратися ииуй сын иосафата сына намессиева ко иораму. Иорам же сам стрежаше в рамофе галаадстем и весь израиль от лица азаила царя сирийска.</p>
<p>И возвратися иорам царь целитися во иезраели от язв, имиже уязвиша его сиряне, егда брашеся со азаилом царем сирийским. И рече ииуй: аще есть душа ваша со мною, да не изыдет из града беглец, ити и возвестити во иезраели.</p>
<p>И вседе на коня, и пойде ииуй, и сниде во иезраель, яко иорам царь израилев целяшеся во иезраели от стреляний, имиже устрелиша его арамины в рамофе на брани со азаилом царем сирским, яко той бе силен и муж силы, и лежаше тамо. И охозиа царь иудин прииде видети иорама.</p>
<p>И страж взыде на столп во иезраели, и виде прах ииуев, егда ити ему и рече: прах аз вижу. И рече иорам: всади мужа на конь и посли противу им, и да речет: мир ли?</p>
<p>И иде всадник конный на сретение ему и рече: тако глаголет царь: мир ли? И рече ииуй: что тебе и миру? обратися вслед мене. И возвести страж, глаголя: прииде посланный до них и не возвратися.</p>
<p>И посла всадника коннаго втораго, и прииде к нему и рече: тако рече царь: мир ли? И рече ииуй: что тебе и миру? возвратися вслед мене.</p>
<p>И возвести страж, глаголя: прииде до них и не возвратися: и вождь ведяше ииуа сына намессиина, яко в премене бысть.</p>
<p>И рече иорам: впрязите. И впрягоша колесницу: и изыде иорам царь израилев и охозиа царь иудин, кийждо на колеснице своей, и изыдоста на сретение ииуа, и обретоста его и части навуфеа иезраилитина.</p>
<p>И бысть яко увиде иорам ииуа, и рече мир ли, ииуе? И рече ииуй что тебе и миру? еще блуды иезавели матери твоея, и чарове ея многия.</p>
<p>И обрати иорам руки своя и бежа, и рече ко охозии: лесть, охозие.</p>
<p>И наляче ииуй рукою своею лук и устрели иорама посреде плещу его, и изыде стрела сквозе сердце его: и преклонися на колена своя.</p>
<p>И рече ииуй к вадекару тристату своему: возми и верзи его на части села навуфеа иезраилитина, яко помню, аз и ты вседшии на колесницы идохом вслед ахаава отца его, и Господь рече о нем пррочество сие, глаголя:</p>
<p>не видех ли крове навуфеевы и крове сынов его вчера, рече Господь? и воздам ему на части сей, рече Господь: и ныне убо взем поверзи его на части сей по глаголу Господню.</p>
<p>И охозиа царь иудин виде, и побеже путем вефган и гна по нем ииуй и рече: и сего (не имам оставити). И порази его на колеснице егда идяше в гай, иже есть иевлаам и убежа в магеддон, и умре тамо.</p>
<p>И возложиша его отроцы его на колесницу и везоша его во Иерусалим, и погребоша его во гробе его во граде давидове.</p>
<p>И в первоенадесять лето иорама царя израилева воцарися охозиа над иудою.</p>
<p>И прииде ииуй во иезраель (град). Иезавель же услыша, и намаза лице свое и украси главу свою, и приниче окном.</p>
<p>И ииуй вхождаше во град и рече: мир ли замврию, убийце господина своего?</p>
<p>И воззре лицем своим на окно и виде ю и рече: кто ты еси? сниди ко мне. И преклонистася к нему два скопца.</p>
<p>И рече ииуй: сверзита ю. И свергоста ю, и окропишася кровию ея стены и кони, и попраша ю.</p>
<p>И вниде ииуй, и яде и пи, и рече: осмотрите ныне проклятую сию, и погребите ю, яко дщерь царева есть.</p>
<p>И идоша погребсти ю, и не обретоша от нея ничто ино, токмо лоб и ноги и длани рук.</p>
<p>И возвратишася и возвестиша ему. И рече: слово Господне, еже глагола рукою раба своего илии фесвитянина, глаголя: в части иезраеля снедят пси плоть иезавелину:</p>
<p>и будет труп иезавелин аки гной на лицы села в части иезраеля, яко не рещи им: сия есть иезавель.</p>
<h4>10</h4>
<p>И ахааву беша седмьдесят сынове во самарии. И написа писание ииуй и посла в самарию ко князем самарийским и к старейшинам и ко кормителем сынов ахаавлих, глаголя:</p>
<p>и ныне егда приидет писание сие к вам, и с вами сынове господина вашего, и с вами колесницы и кони, и грады тверды и оружия:</p>
<p>и узрите благаго и праваго в сынех господина вашего, и поставите его на престоле отца его, и да воюете о доме господина вашего.</p>
<p>И убояшася зело и реша: се, два царя не возмогоста стати противу лицу его, и како мы станем?</p>
<p>И послаша иже над домом и иже над градом, и старейшины, и кормителе ко ииую, глаголголюще: отроцы мы твои, и елика аще речеши к нам, сотворим: не воцарим мужа, благое пред очима твоима сотворим.</p>
<p>И написа к ним ииуй писание второе, глаголя: аще вы мои и гласа моего вы послушаете, возмите главы мужей сынов господина вашего и принесите ко мне, якоже час утро, во иезраель. И бе сынов царевых седмьдесят мужей, сии началницы града вскормиша их.</p>
<p>И бысть егда прииде к ним писание, и взяша сыны царевы и заклаша их седмьдесят мужей, и возложиша главы их в кошницы и послаша их к нему во иезраель.</p>
<p>И прииде вестник, и возвести ему, глаголя: принесоша главы сынов царевых. И рече: положите я в два холма при вратех града до заутра.</p>
<p>И бысть заутра, и изыде и ста во вратех града, и рече ко всем людем: праведни вы: се, аз есмь, обратихся на господина моего и убих его: и кто порази всех сих?</p>
<p>видите убо, яко не падет от глагола Господня на землю, егоже глагола Господь на дом ахаавль: и Господь сотвори, елика глагола рукою раба своего илии.</p>
<p>И изби ииуй всех оставшихся в дому ахаавли во иезраели, и вся вельможы его, и знаемыя его, и жерцы его, яко не остатися его останку.</p>
<p>И воста и иде в самарию сам, в вефакад пастырский при пути.</p>
<p>И ииуй обрете братию охозии царя иудина и рече: кто вы? И реша: братия охозиины мы, и снидохом поздравити сыны царевы и сыны обладающия.</p>
<p>И рече: поимите я живы. И взяша их живых, и заклаша их в вефакаде, четыредесять два мужа: и не остави мужа от них.</p>
<p>И иде оттуду, и обрете ионадава сына рихавля на пути во сретение себе, и благослови его. И рече к нему ииуй: аще есть сердце твое с сердцем моим право, якоже сердце мое с сердцем твоим? И рече ионадав: есть. И рече ииуй: и аще есть, даждь руку твою. И даде руку свою. И возведе его к себе на колесницу</p>
<p>и рече к нему: гряди со мною и виждь, внегда ревновати мне по Господе саваофе. И посади его на колесницу свою.</p>
<p>И вниде в самарию, и изби всех оставшихся ахаавлих в самарии, дондеже истребити ему по глаголу Господню, егоже глагола ко илии.</p>
<p>И собра ииуй вся люди и рече к ним: ахаав поработа ваалу мало, ииуй же поработает ему много:</p>
<p>и ныне вся пророки вааловы, вся рабы его и жерцы его призовите ко мне, муж да не потаится, яко жертва велика ваалу: и всяк иже потаится, не будет жив. И ииуй сотвори лестию, да погубит рабы вааловы.</p>
<p>И рече ииуй: освятите жертву ваалу и служение. И проповедаша.</p>
<p>И посла ииуй во весь израиль и рече, глаголя: и ныне вси раби вааловы, и вси жерцы его, и вси пророцы его, да никтоже останется, яко жертву велику творю: иже останется, не будет жив и приидоша вси раби вааловы, и вси жерцы его, и вси пророцы его: не остася муж, иже не прииде: и внидоша во храм ваалов, и наполнися храм ваалов от края да края.</p>
<p>И рече ииуй к сущым над домом одежд: изнесите одежды всем рабом вааловым. И изнесе им ризохранитель.</p>
<p>И вниде ииуй и ионадав сын рихавль в храмину ваалову и рече рабом вааловым: испытайте и видите, аще есть с вами от рабов Господних, и вышлите всех рабов Господних обретшихся тамо. И бысть якоже глагола ииуй, яко не бе от рабов Господних, но токмо едини раби вааловы.</p>
<p>И вниде сотворити жертвы и всесожжения и ииуй постави себе вне осмьдесят мужей и рече: муж иже аще угонзет от мужей, ихже аз извожду в руки вашя, душа его вместо души его.</p>
<p>И бысть егда сконча творяй всесожжения, и рече ииуй предтекущым и тристатом: вшедше избийте их, да не изыдет от них муж. И избиша их острием меча и повергоша предтекущии и тристаты, и идоша даже до града храма ваалова:</p>
<p>и изнесоша кумир ваалов и сожгоша его:</p>
<p>и разбиша кумиры вааловы, и низвергоша дом ваалов, и определиша его на афедрон даже до дне сего.</p>
<p>И погуби ииуй храм ваалов от израиля.</p>
<p>Обаче от грехов иеровоама сына наватова, иже введе в грех израиля, не отступи ииуй от последования их: юницы златыя, яже в вефили и в дане.</p>
<p>И рече Господь ко ииую: за сия, елика ублажил еси сотворити правое пред очима моима, и вся елика по сердцу моему сотворил еси дому ахаавлю, сынове твои до четвертаго рода сядут на престоле во израили.</p>
<p>И ииуй не сохрани ходити в законе Господни всем сердцем своим: не отступи от грехов иеровоама сына наватова, иже в грех введе израиля.</p>
<p>Во дни оны нача Господь посецати во израили: и порази их азаил во всех пределех израилевых,</p>
<p>от иордана на восток солнца, всю землю галаадску и гаддииску, и рувимову и манассиину, от ароира, иже есть при устии потока арнонска, и галаад и васан.</p>
<p>И прочая словес ииуевых, и вся яже сотвори, и вся сила его, и совещания, яже совеща, не се ли, сия написана в книзе словес дний царей израилевых?</p>
<p>И успе ииуй со отцы своими, и погребоша его в самарии. И воцарися иоахаз сын его вместо его.</p>
<p>И дний бяше, в няже ииуй царствова над израилем в самарии, двадесять осмь лет.</p>
<h4>11</h4>
<p>И гофолиа мати охозиина виде, яко умре сын ея, и воста и погуби все семя царево.</p>
<p>Иосавееф же дщи царя иорама, сестра охозиина, поя иоаса сына брата своего, и украде его от среды сынов царевых избиеных, того и доилицу его в клети постельней, и утаи его от лица гофолиина, и не умертвиша его:</p>
<p>и бе с нею крыемь в дому Господни шесть лет: и гофолиа бе царствующи в земли той.</p>
<p>И в седмое лето посла иодай жрец, и поят стоначалники хорримски и расимски, и возведе я к себе в дом Господень, и завеща им завет Господень, и закля их пред Господем: и показа им иодай сына царска,</p>
<p>и заповеда им, глаголя: сие слово, еже сотворите: третия часть от вас да снидет в субботу, и да стрежете стражбу дому царева во вратех,</p>
<p>и третия часть у дверий пути, и третия часть у врат созади протекаюшнх, и да устрежете стражбу дому:</p>
<p>и две части в вас, всяк исходяй в субботу, и да хранят стражбу дому Господня при цари:</p>
<p>и обступите царя около, кийждо оружие свое имый в руце своей, и входяй в садироф и да умрет: и будите с царем, егда входити ему и исходити.</p>
<p>И сотвориша стоначалницы вся, елика заповеда иодай смысленый: и поя кийждо мужы своя, и входящыя в субботу со исходяшими в субботу, и внидоша ко иодаю жерцу.</p>
<p>И даде жрец сотником копия и щиты царя давида, яже быша в дому Господни:</p>
<p>и быша в руках воевод и предтекущих, и сотвориша сотницы и предходящии по всему, елико заповеда им жрец. И собра жрец Господень вся люди земли в дом Господень: и сташа предтекущии, кийждо их оружие имый в руце своей, от страны дому десныя, даже да страны дому шуия жертвенныя, и дому царева около:</p>
<p>и изведе сына царева, и возложи на него венец (царский) и свидение, и воцари его, и помаза его. И восплескаша руками и реша: да живет царь.</p>
<p>И услыша гофолиа глас предтекущих людий, и вниде к народу в дом Господень,</p>
<p>и виде, и се, царь стояше на столпе по обычаю: и бяху пред царем певцы и трубы, и вси людие земли радующеся и трубяще в трубы. И раздра гофолиа ризы своя и возопи: измена, измена.</p>
<p>И заповеда иодай жрец стоначалником и властелем силы, и рече к ним: изведите ю вон из полков, и входяй вслед ея смертию да умрет от оружия: понеже рече жрец, да не умрет в дому Господни.</p>
<p>И возложиша на ню руце, и изведоша ю скопцы путем исхода коней дому царева, и умре ту.</p>
<p>И завеща иодай завет между Господем и между царем и между людьми, яко быти им в люди Господни: и между царем и между людьми.</p>
<p>И внндоша вси людие земли в дом ваалов и разбиша его, и жертвенники его и образы его сокрушиша добре, и мафана жерца ваалова убиша пред лицем жертвенников. И постави жрец властели в дому Господни,</p>
<p>и взя стоначалники, и хоррима и расима, и вся люди земли, и изведе царя от дому Господня: и внидоша путем врат предтекущих дому царева, и посадиша его на престоле цареве.</p>
<p>И возрадовашася вси людие земли, и град умолче: и гофолию умертвиша мечем в дому цареве.</p>
<p>Сын седми лет иоас егда нача царствовати.</p>
<h4>12</h4>
<p>В лето седмое ииуа воцарися иоас, и четыредесять лет царствова во Иерусалиме. Имя же матере его савиа от вирсавеи.</p>
<p>И сотвори иоас правое пред Господем во вся дни, в няже просвети его иодай иерей:</p>
<p>обаче высоких не преставиша, и тамо еще людие жряху и кадяху на высоких.</p>
<p>И рече иоас к жерцем: все сребро святых вносимое в дом Господень, сребро оценения, муж сребро взявый оценения, все сребро, еже аще взыдет на сердце мужа внести в дом Господень,</p>
<p>да возмут себе жерцы, муж от продания своего, и тии да укрепят ведек дому во всех, идеже аще обрящется ведек.</p>
<p>И бысть в двадесять третие лето царя иоаса, не укрепиша жерцы ведека храма:</p>
<p>и призва царь иоас иодая жерца и жерцы, и рече к ним: что яко не укреписте ведека храма? и ныне не приимайте сребра от продажей ваших, яко на ведек храма дасте е.</p>
<p>И совещашася жерцы не приимати сребра от людий и не укрепляти ведека храма.</p>
<p>И взя иодай жрец кивот един, и сотвори в нем скважню, и положи его при олтари одесную входящих мужей в дом Господень: и влагаху тамо жерцы хранящии дверь все сребро приносимое в дом Господень.</p>
<p>И бысть егда увидеша, яко много сребра в ковчезе, и взыде писчий царев, и жрец великий, и сребросечцы и открыша, и сочтоша сребро обретшееся в дому Господни:</p>
<p>и даша сребро уготованное в руце творящих дела на сосуды дому Господня: и раздаша древоделем и делателем зиждущым в дому Господни,</p>
<p>и стеноделателем, и художником, и секущым камения на купление древес, и камения тесанаго на строение ведека дому Господня, на вся елика иждивена быша на утверждение храма.</p>
<p>Обаче не творишася храму Господню двери сребряны, гвоздие, фиалы и трубы, ни вси сосуды златы, и сосуды сребряны от сребра принесеннаго в дом Господень:</p>
<p>понеже творящым дела дадеся сие, и утвердиша тем дом Господень.</p>
<p>И не сочитаху мужей, имже даяху сребро в руки, даяти творящым дела, зане верно творяху.</p>
<p>Сребро за грехи и сребро за преступление, елико внесено бысть в дом Господень, жерцем бысть.</p>
<p>Тогда взыде азаил царь сирский и воева на геф, и взя его азаил и разби его: и обрати азаил лице свое взыти на Иерусалим.</p>
<p>И взя иоас царь иудин вся святая, елика освяти иосафат и иорам и охозиа, отцы его и царие иудины, и святая его, и все злато обретшееся в сокровищих дому Господня и дому царева, и посла азаилу царю сирску, и отиде от Иерусалима.</p>
<p>И прочая словес иоасовых, и вся елика сотвори, не се ли, сия писана в книзе словес дний царей иудиных?</p>
<p>И восташа отроцы его, и совещаша всяк совет, и убиша иоаса в доме маллони, иже в саале.</p>
<p>И иезехар сын иемуафов, и иезевуф сын сомиров, раби его убиша его, и умре, и погребоша его со отцы его во граде давидове. И воцарися амессиа сын его вместо его.</p>
<h4>13</h4>
<p>В лето двадесять третие иоаса сына охозиина царя иудина царствова иоахаз сын ииуев над израилем в самарии седмьнадесять лет,</p>
<p>и сотвори лукавое пред очима Господнима, и иде вслед грехов иеровоама сына наватова, иже в грех введе израиля и не остася злобы тоя.</p>
<p>И разгневася Господь гневом на израиля, и вдаде их в руце азаилу царю сирску и в руце сына адера, сына азаилева, во вся дни.</p>
<p>И помолися иоахаз лицу Господню, и услыша его Господь, яко виде скорбь израилеву, понеже оскорби их царь сирский.</p>
<p>И даде Господь спасение израилю, и избыша от руку сирску: и вселишася и сынове израилевы в селения своя якоже и вчера и третияго дне:</p>
<p>обаче не отступиша от грехов дому иеровоама сына наватова, иже и в грех введе израиля, в нем ходяху: и дубрава стояше в самарии.</p>
<p>яко не осташася иоахазу людие, но токмо пятьдесят конник, и десять колесниц, и десять тысящ пешцев, яко изгубил их царь сирский, и положи я яко прах на попрание.</p>
<p>И прочая словес иоахазовых, и вся елика сотвори, и силы его, не сия ли писана в книзе словес дний царей израилевых?</p>
<p>И успе иоахаз со отцы своими, и погребоша его в самарии: и воцарися иоас сын его вместо его.</p>
<p>В лето тридесять седмое иоаса царя иудина царствова иоас сын иоахазов над израилем в самарии шестьнадесять лет,</p>
<p>и сотвори лукавое пред очима Господнима: и отступи от всех грехов иеровоама сына наватова, иже в грех введе израиля, в том хождаше.</p>
<p>И прочая словес иоасовых и вся елика сотвори, и силы его, яже сотвори со амессием царем иудиным, не сия ли писана в книзе словес дний царей израилевых?</p>
<p>И успе иоас со отцы своими, иеровоам же седе на престоле его: и погребен бысть иоас в самарии с царми израилевыми.</p>
<p>И елиссей разболеся болезнию своею, от неяже умре. И прииде к нему иоас царь израилев, и плакася над лицем его, и рече: отче, отче, колесница израилева и кони его.</p>
<p>И рече ему елиссей возми лук и стрелы. И взя к себе лук и стрелы.</p>
<p>И рече царю: возложи руку свою на лук. И возложи иоас руку свою на лук, и елиссей возложи руки своя на руки царевы,</p>
<p>и рече: отверзи окно еже на восток. И отверзе. И рече елиссей: стрели. И стрели (царь). И рече елиссей: стрела спасения Господня и стрела спасения на сирию, и победиши сирию во афеке даже до скончания.</p>
<p>И рече ему елиссей: возми лук. И взя. И рече царю израилеву: удари на землю. И удари царь трижды, и ста.</p>
<p>И оскорбе человек Божий о нем и рече: аще бы ударил еси пятищи или шестищи, тогда бы еси поразил сирию до скончания, ныне же победиши сирию трижды.</p>
<p>И умре елиссей, и погребоша его. Воини же моавли приидоша в землю наставающу лету тому.</p>
<p>И бысть им погребающим мужа, и се, видеша воинов, и повергоша мужа во гробе елиссеове: (и впаде тело человека мертва,) и прикоснуся костем елиссеовым, и оживе и воста на ноги своя.</p>
<p>Азаил же оскорбляше израиля во вся дни иоахазовы.</p>
<p>И помилова и Господь, и ущедри я, и призре на ня завета ради своего, иже со авраамом и исааком и иаковом, и не восхоте Господь потребити их, ниже отверже их от лица своего.</p>
<p>И умре азаил царь сирский, и воцарися адер сын его вместо его.</p>
<p>И возвратися иоас сын иоахазов, и взя грады от руки адера сына азаилева, ихже взя от руку иоахаза отца его в брани: трижды победи его иоас, и возврати грады израилевы.</p>
<h4>14</h4>
<p>В лето второе иоаса сына иоахаза царя израилева, и воцарися амессиа сын иоасов, царь иудин:</p>
<p>сын двадесяти пяти лет бе, внегда царствовати ему и двадесять пять лет царствова во Иерусалиме. Имя же матере его иоадина от Иерусалима.</p>
<p>И сотвори правое пред очима Господнима, обаче не якоже давид отец его: по всем, елика сотвори отец его иоас, сотвори,</p>
<p>токмо высоких не разруши: еще людие жряху и кадяху на высоких.</p>
<p>И бысть егда утвердися царство в руку его, и изби рабы своя убившыя отца его:</p>
<p>сынов же убийц тех не изби, якоже писано в книзе закона моисеова, якоже заповеда Господь, глаголя: да не умирают отцы за сыны, и сынове да не умирают за отцы, но токмо кийждо за своя грехи да умрет.</p>
<p>Сей порази едома в гемеле десять тысящ и взя камень и на брани, и нарече имя ему иефоил до днешняго дне.</p>
<p>Тогда посла амессиа послы ко иоасу сыну иоахаза сына ииуа царя израилева, глаголя: прииди, да видимся в лице.</p>
<p>И посла иоас царь израилев ко амессии царю иудину, глаголя: терн, иже в ливане, посла к кедрови сущему в ливане, глаголя: даждь дщерь твою сыну моему в жену: и приидоша зверие лужнии, иже в ливане, и попраша терние:</p>
<p>побивая поразил еси идумею, и вознесе тя сердце твое, прославися седя в дому твоем, и почто любопришися в злобе твоей? и падеши ты, и иуда с тобою.</p>
<p>И не послуша амессиа. И взыде иоас царь израилев, и видестася лицем той и амессиа царь иудин в вефсамисе иудине.</p>
<p>И паде иуда пред лицем израилевым, и побеже кийждо в домы своя.</p>
<p>И амессию сына иоасова, сына охозии, царя иудина, ят иоас сын иоахазов царь израилев в вефсамисе: и прииде во Иерусалим, и разби стену Иерусалиму от врат ефремлих до врат уголных, на четыреста лакот:</p>
<p>и взя сребро и злато, и вся сосуды обретеныя в дому Господни и в сокровищах дому царева, и сыны смесившихся, и возвратися в самарию.</p>
<p>И прочая словес иоасовых, елика сотвори в силе своей, якоже брася со амессиею царем иудиных, не сия ли писана в книзе словес дний царей израилевых?</p>
<p>И успе иоас со отцы своими и погребен бысть в самарии с цари и израилевыми. И воцарися иеровоам сын его вместо его.</p>
<p>И поживе амессиа сын иоасов, царь иудин, по умертвии иоаса сына иоахаза царя израилева пятьнадесять лет.</p>
<p>И прочая словес амессиевых, и вся елика сотвори, не сия ли писана в книзе словес дний царей иудиных?</p>
<p>И восташа на него полки во Иерусалиме: и убеже в лахисы, и послаша вслед его в лахисы, и убиша его ту:</p>
<p>и взяша его на кони, и погребен бысть со отцы своими во Иерусалиме во граде давидове.</p>
<p>И пояша вси людие иудины азарию, и той сын шестинадесяти лет, и поставиша его царем вместо отца его амессии:</p>
<p>той созда елоф, и возврати его иуде по умертвии царя со отцы его.</p>
<p>В лето пятоенадесять амессии сына иоаса царя иудина, царствова иеровоам сын иоасов над израилем в самарии четыредесять и едино лето,</p>
<p>и сотвори лукавое пред Господем: не отступи от всех грехов иеровоама сына наватова, иже в грех введе израиля:</p>
<p>той приврати предел израилев от входа емафова даже и до моря аравитскаго, по глаголу Господа Бога израилева, егоже глагола и рукою раба своего ионы, сына амафиина, пророка, иже от гефаховера,</p>
<p>яко виде Господь смирение израилево горько зело, и мало содержимых, и умаленных, и оставленых, и не бе помогающаго им.</p>
<p>И не глагола Господь искоренити семене израилева под небесем: и спасе я рукою иеровоама сына иоасова.</p>
<p>И прочая словес иеровоамовых, и вся елика сотвори, и силы его, елика повоева, и како возврати дамаск и емаф иуде во израили, не сия ли писана в книзе словес дний царей израилевых?</p>
<p>И успе иеровоам со отцы своими, со цари израилевыми: и воцарися захариа сын его вместо его.</p>
<h4>15</h4>
<p>В лето двадесять седмое иеровоама царя израилева воцарися азариа сын амессии царя иудина:</p>
<p>сын шестинадесяти лет бе, егда нача царствовати, и пятьдесят два лета царствова во Иерусалиме. Имя же матере его иехелиа от Иерусалима.</p>
<p>И сотвори правое пред очима Господнима по всему, елика сотвори отец его амессиа,</p>
<p>обаче высоких не разори: еще людие жряху и кадяху на высоких.</p>
<p>И коснуся Господь царя, и бысть прокажен до дне смерти своея: и царствова в дому апфусоф. И иоафам сын царев бе над домом судя людем земли тоя.</p>
<p>И прочая словес азарии, и вся елика сотвори, не сия ли написана в книзе словес дний царей иудиных?</p>
<p>И успе азариа со отцы своими, и погребоша его со отцы его во граде давидове. И воцарися иоафам сын его вместо его.</p>
<p>В лето тридесять осмое азарии царя иудина царствова захариа сын иеровоамль над израилем в самарии шесть месяц.</p>
<p>и сотвори лукавое пред очима Господнима, якоже сотвориша отцы его, не отступи от всех грехов иеровоама сына наватова, иже в грех введе израиля.</p>
<p>И востаста нань селлум сын иависов и кевлаам, и поразиста его, и умертвиста его: и воцарися селлум вместо его.</p>
<p>И прочая словес захариевых, се, суть написана в книзе словес дний царей израилевых.</p>
<p>сие слово Господне, еже глагола ко ииую, рекий: сынове четвертии сядут тебе и на престоле израилеве. И бысть тако.</p>
<p>И селлум сын иависов воцарися во израили: и в лето тридесять девятое азарии царя иудина, царствова селлум месяц дний в самарии.</p>
<p>И взыде манаим сын гаддиин от ферсилы, и прииде в самарию, и уби селлума сына иависова в самарии, и умертви его, и воцарися вместо его.</p>
<p>И прочая словес селлумовых, и совещание его, имже совещася, се, суть писана в книзе словес дний царей израилевых.</p>
<p>Тогда порази манаим и ферсу, и вся, яже в ней, и пределы ея от ферсы, понеже не отверзоша ему, и разби ю и всех, иже в ней, и имущих во чреве разсече.</p>
<p>В лето тридесять девятое азарии царя иудина, царствова манаим сын гаддиин над израилем десять лет в самарии,</p>
<p>и сотвори лукавое пред очима Господнима, (во вся дни своя) не отступи от всех грехов иеровоама сына наватова, иже в грех введе израиля.</p>
<p>Во дни его взыде фула царь ассирийский на землю (израилеву), и манаим даде фуле тысящу талант сребра, да будет рука его с ним, (еже укрепити царство в руку его).</p>
<p>И возложи манаим дань на израиля, на всех сильных, дати царю ассирийску пятьдесят сикль сребра мужу коемуждо: и возвратися царь ассирийск, и не ста тамо в земли.</p>
<p>И прочая словес манаимовых, и вся елика сотвори, не се ли, сия написана в книзе словес дний царей израилевых?</p>
<p>И успе манаим со отцы своими, и воцарися факиа сын его вместо его.</p>
<p>В лето пятьдесятое азарии царя иудина, царствова факиа сын манаимль над израилем в самарии лета два,</p>
<p>и сотвори лукавое пред очима Господнима, и отступи от грехов иеровоама сына наватова, иже в грех введе израиля.</p>
<p>И воста на него факей сын ромелиин, тристат его, и уби его в самарии близ дому царева, со арговом и со арием, и с ним (бяху) пятьдесят мужей от галаадитов, и умертви его, и воцарися вместо его.</p>
<p>И прочая словес факиевых, и вся елика сотвори се, суть, писана в книзе словес дний царей израилевых.</p>
<p>В лето пятьдесят второе азарии царя иудина, царствова факей сын ромелиин над израилем в самарии двадесять лет,</p>
<p>и сотвори лукавое пред очима Господнима, не отступи от всех грехов иеровоама сына наватова, иже в грех введе израиля.</p>
<p>Во дни факеа царя израилева прииде фелгаффелласар царь ассирийский, и взя аин и авелвефмааха, и аоха и кенезу, и асора и галаад и галилею, всю землю неффалимлю, и приведе я ко ассирианом.</p>
<p>И воста осиа сын илы на факеа сына ромелиина, и порази его, и умертви его, и воцарися вместо его в двадесятое лето иоафама сына азариина.</p>
<p>И прочая словес факеевых, и вся елика сотвори, се, сия написана в книзе словес дний царей израилевых.</p>
<p>В лето второе факеа сына ромелиина царя израилева воцарися иоафам, сын азарии царя иудина:</p>
<p>сын двадесяти пяти лет бе, егда нача царствовати, и шестьнадесять лет царствова во Иерусалиме. Имя же матере его иеруса дщи садокова.</p>
<p>И сотвори правое пред очима Господнима, по всему елика сотвори отец его азариа,</p>
<p>обаче высоких не разори: еще людие жряху и кадяху на высоких. Той созда двери храму Господню вышния.</p>
<p>И прочая словес иоафамовых, и вся елика сотвори, не сия ли написана в книзе словес дний царей иудиных?</p>
<p>Во дни оны начат Господь посылати на иуду раассона царя сирска и факеа сына ромелиина.</p>
<p>И успе иоафам со отцы своими, и погребен бысть со отцы своими во граде давида отца своего. И воцарися ахаз сын его вместо его.</p>
<h4>16</h4>
<p>В лето седмоенадесять факеа сына ромелиина, воцарися ахаз сын иоафама царя иудина:</p>
<p>сын двадесяти лет бе ахаз, егда нача царствовати, и шестьнадесять лет царствова во Иерусалиме, и не сотвори правое пред очима Господа Бога своего верно, якоже давид отец его,</p>
<p>и ходи в пути иеровоама сына наватова царя израилева, ксему и сына своего преведе сквозе огнь по мерзостем языков, ихже отят Господь от лица сынов израилевых:</p>
<p>и жряше и кадяше на высоких и на холмех и под всяким древом частым.</p>
<p>Тогда взыде раассон царь сирск и факей сын ромелиин царь израилев во Иерусалим на брань, и воеваста на ахаза, и не можаста (ему) одолети.</p>
<p>Во время оно возврати раассон царь сирский елаф сирии и изгна иудеев из елафа, и идумее приидоша во елаф и вселишася тамо даже до дне сего.</p>
<p>И посла ахаз послы к фелгаффелласару царю ассирийску, глаголя: раб твой и сын твой аз есмь, взыди и отими мя от руки царя сирска и от руки царя израилева, воставших на мя.</p>
<p>И взя ахаз злато и сребро обретшееся в сокровищих дому Господня и в сокровищих дому царева, и посла царю ассирийску дары.</p>
<p>И послуша его царь ассирийский: и взыде царь ассирийский в дамаск, и взя его, и пресели его, и раассона царя уби.</p>
<p>И иде царь ахаз на сретение фелгаффелласару царю ассирийску в дамаск, и виде жертвенник в дамасце: и посла царь ахаз ко урии иерею подобие жертвенника, и начертание, и все творение его.</p>
<p>И созда уриа иерей жертвенник по всем, елика посла царь ахаз от дамаска.</p>
<p>И прииде царь ахаз из дамаска и виде жертвенник, и взыде на него,</p>
<p>и покади всесожжение свое и жертву свою и возлияние свое, и пролия кровь мирных на жертвенник,</p>
<p>олтарь же медяный, иже пред Господем, принесе от лица дому Господня, и от среды жертвенника и от среды дому Господня: и постави его о едину страну жертвенника к северу.</p>
<p>И заповеда царь ахаз урии иерею, глаголя: на жертвеннице велицем приношаяй всесожжения утренняя, и жертву вечернюю, и всесожжения царева, и жертву его, и всесожжения всех людий, и жертву их, и возлияния их, и всяку кровь всесожжения, и всяку кровь жертвенную излиеши на нем: олтарь не медян да будет мне на утро.</p>
<p>И сотвори уриа иерей по всем, елика заповеда ему царь ахаз.</p>
<p>И изсече ахаз царь споения подставов, и пренесе от них умывалницу, и море низложи от волов медяных, иже беша под ним, и положи е на подставе каменнем:</p>
<p>и основание седалища создано в дому Господни, и вход царев внешний обрати в дом Господень, от лица царя ассирийска.</p>
<p>И прочая словес ахазовых, елика сотвори, не сия ли написана в книзе словес дний царей иудиных:</p>
<p>И успе ахаз со отцы своими, и погребен бысть со отцы своими во граде давидове. И воцарися езекиа сын его вместо его.</p>
<h4>17</h4>
<p>В лето второенадесять ахаза царя иудина, царствова осиа сын илы в самарии над израилем девять лет,</p>
<p>и сотвори лукавое пред очима Господнима, обаче не якоже царие израилевы, иже беша прежде его.</p>
<p>И взыде нань саламанассар царь ассирийск . И бысть ему осиа раб и даваше ему дань.</p>
<p>И обрете царь ассирийск во осии неправду, занеже посла послы к сигору царю египетску и не принесе дани царю ассирийску лета того. И осади его царь ассирийский и связа его в храмине темничней.</p>
<p>И прииде царь ассирийск во всю землю (его), и взыде в самарию, и воева ю три лета.</p>
<p>В лето девятое осии взя царь ассирийский самарию, и заведе израилтян во ассирию, и посели их на алаи и на аворе, реках гозанских, и в пределех мидских.</p>
<p>И (сие) бысть, яко согрешиша сынове израилевы Господу Богу своему изведшему их из земли египетския, из под руки фараона царя египетска, и убояшася богов инех,</p>
<p>и ходиша по преданием языков, ихже истреби Господь от лица сынов израилевых, и царие израилевы елицы сотвориша,</p>
<p>и елицы сокрыша сынове израилевы словеса, не тако на Господа Бога своего: и создаша себе высокая во всех градех своих, от столпа стрегущих даже до града тверда,</p>
<p>и поставиша себе кумиры и дубравы на всяцем холме высоце и под всяким древом чащным,</p>
<p>и кадяху тамо на всех высоких, якоже языцы, яже удали Господь от лица их, и сотвориша общники, и начаша яве прогневляти Господа,</p>
<p>и послужиша идолом, о нихже рече им Господь: не сотворите глагола сего Господеви.</p>
<p>И засвидетелствова Господь во израили и во иуде, и руками всех пророк своих всякаго прозорливаго, глаголя: обратитеся от путий ваших лукавых, и сохраните заповеди моя и оправдания моя, и весь закон, егоже заповедах отцем вашым, елика послах им руками раб моих пророков.</p>
<p>И не послушаша, и ожесточиша выю свою паче выи отец своих, иже не вероваша Господу Богу своему:</p>
<p>и отвергоша завет его и оправдания, яже завеща отцем их и свидений его, елика засвидетелствова им, не сохраниша, и идоша вслед суетных и осуетишася, и вслед языков сущих окрест их, о нихже заповеда Господь их, еже не сотворити по сему:</p>
<p>и оставиша заповеди Господа Бога своего и сотвориша себе две юницы слиты, и сотвориша дубравы, и поклонишася всей силе небесней и послужиша ваалу:</p>
<p>и превождаху сыны своя и дщери своя чрез огнь, и волхвоваху волхвованием и вражаху: и продашася, еже творити лукавое пред очима Господнима, еже прогневати его.</p>
<p>И разгневася Господь на израиля зело и отрину их от лица своего, и не остася, токмо едино колено иудино.</p>
<p>И иуда такожде не сохрани заповедий Господа Бога своего: и хождаху по оправданием израилевым, яже сотвориша, и отвергошася Господа.</p>
<p>И разгневася Господь на все семя израилево и поколеба я, и даде я в руки расхищающым я дондеже отверже я от лица своего.</p>
<p>Яко отторжеся израиль от дому давидова, и поставиша себе царя иеровоама сына наватова: и отрину иеровоам израиля от Господа и введе их во грех великий.</p>
<p>И хождаху сынове израилевы по всему греху иеровоамлю, егоже сотвори: не отступиша от него,</p>
<p>дондеже отверже Господь израиля от лица своего, якоже глагола Господь рукою всех раб своих пророков. И преселен бысть израиль от земли своея во ассирианы, даже до дне сего.</p>
<p>И приведе царь ассирийский из вавилона иже от хуфы и от аиа, и от емафа и сепфаруима, и вселени быша во градех самарийских вместо сынов израилевых, и наследиша самарию и вселишася во градех ея.</p>
<p>И бысть в начале седения их, не убояшася Господа, и пусти на ня Господь львы, и бяху убивающе я.</p>
<p>И реша царю ассирийску, глаголюще: языки, ихже превел и пресадил еси во градех самарийских, не разумеша суда Бога земли, и посла Господь на них львы, и се, суть убивающе их, яко не разумеша суда Бога земли.</p>
<p>И заповеда царь ассирийский глаголя: отведите тамо единаго жерца от плененых, да идут и да вселятся тамо, и да просветит их судом Бога земли.</p>
<p>И отведоша единаго от жерцев ихже взяша от самарии, и седе в вефили, и бе просвещая жрец их, яко да убоятся Господа.</p>
<p>И беша творяще кийждо язык боги своя: и поставиша я во храмех на высоких, ихже сотвориша самаряне, кийждо язык во градех своих, в нихже живяху.</p>
<p>И мужие вавилонстии сотвориша сокхоф вениф, и мужие хуфовы сотвориша гигель, и мужие емафовы сотвориша асимаф,</p>
<p>и евее сотвориша авлазер и фарфак и сепфаруим, егда сожигаху сыны своя огнем андрамелеху и анемелеху, богом сепфаруимским.</p>
<p>И бяху боящеся Господа: и вселиша мерзости своя во храмех на высоких, ихже сотвориша в самарии, кийждо язык во граде, в немже живяху.</p>
<p>И беша боящеся Господа и сотвориша себе жерцы в высоких, и сотвориша себе в храмине высоких и Господа бояхуся, и идолом своим служаху по обычаю языков отюнудуже преселиша их.</p>
<p>Даже до дне сего тии творяху по обычаю их: не бояхуся Господа, и не творяху по оправданием их, и по суду их, и по закону, и по заповеди, юже заповеда Господь сыном иаковлим, идеже и нарече имя ему израиль.</p>
<p>И положи Господь с ними завет и заповеда им, глаголя: не убойтеся богов иных и не поклонитеся им, и не послужите им и не пожрите им:</p>
<p>но токмо Господеви, иже изведе вы из земли египта крепостию великою и мышцею высокою: того убойтеся, и тому поклонитеся, и тому пожрите:</p>
<p>И оправдания его, и суды его, и закон его, и заповеди, яже написа вам творити, храните во вся дни, и не убойтеся богов иных:</p>
<p>и завета, егоже завеща с вами, не забывайте: и не убойтеся богов иных,</p>
<p>но токмо Господа и вашего убойтеся, и той измет вы от всех враг ваших.</p>
<p>И не послушаша сего, но по обычаем своим преждним твориша.</p>
<p>И бяху языцы сии боящеся Господа, и изваянным своим служаще: такожде и сынове их и сынове сынов их, якоже сотвориша отцы их, тако творят и до сего дне.</p>
<h4>18</h4>
<p>И бысть в лето третие осии сына илы царя израилева, воцарися езекиа сын ахаза царя иудина:</p>
<p>сын двадесяти пяти лет бе егда нача царствовати, и двадесять девять леть царствова во Иерусалиме. Имя же матере его авуфа дщи захариина.</p>
<p>И сотвори правое пред очима Господнима, по всем елика сотвори отец его давид:</p>
<p>той разруши высокая, и сокруши вся капища, и искорени дубравы и змию медяную, юже сотвори моисей, яко и до дний тех сынове израилевы беху кадяще ей: и назва имя ей неестан.</p>
<p>На Господа Бога израилева упова, и но нем не бысть подобен ему в царех иудиных и в бывших прежде его:</p>
<p>и прилепися Господеви, не отступи от него, и сохрани заповеди его, елики заповеда моисей:</p>
<p>и бе Господь с ним, и во всех, яже творяше, смысляше. И сопротивися царю ассирийскому и не поработа ему:</p>
<p>той победи иноплеменники даже до газы и до предел ея, от столпа стрегущих и даже и града тверда.</p>
<p>И бысть в лето четвертое царя езекии, сие же лето седмое осии, сыну илы, царю израилеву, взыде саламанассар царь ассирийск на самарию и обседе ю,</p>
<p>и взя ю при концы триех лет, в шестое лето езекиево, сие лето девятое осии царя израилева, и пленена бысть самариа.</p>
<p>И преведе царь ассирийский самаряны во ассирию, и посади я на алаи и на аворе, реках гозанских, и в пределех мидских:</p>
<p>понеже не послушаша гласа Господа Бога своего и преступиша завет его, вся елика заповеда моисей раб Господень, и не послушаша, и не сотвориша.</p>
<p>И в четвертоенадесять лето царя езекии, взыде сеннахирим царь ассирийский на грады иудины твердыя и взят я.</p>
<p>И посла езекиа царь иудин послы к царю ассирийску в лахис, глаголя: согреших, возвратися от мене: еже аще возложиши на мя, то понесу. И возложи царь ассирийский на езекию царя иудина триста талант сребра и тридесять талантов злата.</p>
<p>И даде езекиа все сребро обретшееся в дому Господни и в сокровищих дому царева.</p>
<p>Во время оно ссече езекиа царь иудин двери храма Господня и утвержения, яже позлати езекиа царь иудин, и даде их царю ассирийску.</p>
<p>И посла царь ассирийск фарфана и равосаиа и рапсака от лахиса на Иерусалим к царю езекии с силою тяжкою зело. И взыдоша, и приидоша ко Иерусалиму, и сташа у водотечи купели вышния, яже есть на пути села белилнаго,</p>
<p>и возопиша ко езекии. И изыде к ним елиаким сын хелкиев строитель, и сомнас книгочий, и иоас сын сафатов воспоминатель.</p>
<p>И рече к ним рапсак: рцыте ныне ко езекии: сице глаголет царь великий, царь ассирийский: что упование сие, на неже уповаеши?</p>
<p>рекл еси: токмо словеса устен, совет и сила на брань: ныне убо на кого надежду отвергл еси мене?</p>
<p>ныне с, надеешися ты на жезл тростяный сломленый сей, на египет ли? наньже аще опрется муж, внидет в руку его и пронзет ю: тако фараон царь египетский всем надеющымся нань:</p>
<p>и аще мне речете: на Господа Бога надеемся: не той ли сей, егоже и отстави езекиа высокая его и жертвенники его, и рече иуде и Иерусалиму: поклонитеся пред жертвенником сим во Иерусалиме?</p>
<p>и ныне соединитеся с господином моим царем ассирийским, и дам тебе две тысящы коней, аще можеши имети всадники на ня:</p>
<p>и како отвратиши лице топарха единаго от рабов господина моего малейших, и уповал еси сам на египет, на колесницы и кони?</p>
<p>и ныне убо еда без Господа взыдохом на место сие, еже потребити и рече бо Господь ко мне: взыди на землю сию и потреби ю.</p>
<p>И рече елиаким сын хелкиин и сомнас и иоас ко рапсаку: глаголи ныне ко отроком твоим сирски, яко слышим мы, а не глаголи к нам иудейски, и почто глаголеши во ушы людий, иже на стене?</p>
<p>И рече к ним рапсак: еда к господину твоему и к тебе посла мя господин мой глаголати словеса сия? не к мужем ли седящым на стене, еже ясти им гной свой и пити им сечь свою с вами вкупе?</p>
<p>И ста рапсак, и возопи гласом великим иудейски, и глагола, и рече: слышите словеса великаго царя ассирийска:</p>
<p>сице глаголет царь: да не возносит вас царь езекиа словесы, понеже не возможет вас изяти из руки моея:</p>
<p>и да не обнадеживает вас езекиа Господем, глаголя: изимая измет вы Господь, и не имать предатися град сей в руце царя ассирийска:</p>
<p>не послушайте езекии, яко сице глаголет царь ассирийский: сотворите со мною благословение и изыдите ко мне, и да пиет муж от винограда своего, и муж вкусит от смоквей своих, и да пиет воду от рова своего,</p>
<p>дондеже прииду и поиму вы в землю (такову) якоже земля ваша, земля пшеницы и вина, и хлебов и виноградов, земля масличин елеа и меда, и живи будете и не умрете: и не послушайте езекии, яко прельщает вы, глаголя: Господь ны избавит:</p>
<p>еда избавляюще избавиша бози языков кийждо их свою страну из руки царя ассирийска?</p>
<p>где есть бог емафа и арфада? где есть бог сепфаруима, ана и ава? еда избавиша самарию из руку моею?</p>
<p>кто во всех бозех земных, иже избавиша земли и от руки моея? и како измет Господь Иерусалима из руки моея?</p>
<p>И умолкоша людие и не отвещаша ему слова, яко заповеда им царь глаголя: не отвещайте ему.</p>
<p>И вниде елиаким сын хелкиин строитель, и сомнас книгочий, и иоас сын сафатов воспоминатель ко езекии, раздравше ризы своя, и возвестиша ему словеса рапсакова.</p>
<h4>19</h4>
<p>И бысть егда услыша царь езекиа, и раздра ризы своя, и облечеся во вретище, и вниде в дом Господень.</p>
<p>И посла елиакима строителя, и сомнаса книгочиа и старейшины жерцев облечены во вретище ко исаии пророку сыну амосову.</p>
<p>И реша ему: сице глаголет езекиа: день скорби и обличения и прогневания день сей, яко приидоша сынове даже до болезнорождения, и крепости несть раждающей:</p>
<p>аще како послушает Господь Бог твой всех словес рапсаковых, егоже и посла царь ассирийский господин его поносити Богу живому и хулити словесы, ихже слыша Господь Бог твой, и приими молитву о останце обретающемся.</p>
<p>И приидоша отроцы царя езекии и ко исаии.</p>
<p>И рече им исаиа: сице рцыте господину вашему: тако глаголет Господь: не убойся от лица словес, ихже слышал еси, имиже похулиша мя отроцы царя ассирийска:</p>
<p>се, аз даю ему духа, и услышит возвещение и возвратится в землю и свою: и низложу его оружием в земли и его.</p>
<p>И возвратися рапсак и обрете и царя ассирийска воююща на ловну: услыша бо, яко отступи от лахиса.</p>
<p>И слыша о фараке цари ефиопстем, глаголя: се, изыде ратоватися с тобою. И возвратися и посла послы ко езекии, глаголя: тако рцыте езекии царю иудейску:</p>
<p>да не возносит тя Бог твой, на негоже ты надеешися глаголя: не имать предан быти Иерусалим в руце и царя ассирийска:</p>
<p>се, ты слышал еси вся, елика и сотвориша царие ассирийстии всем землем, еже прокляти их, и ты ли избудеши?</p>
<p>еда избавляюще избавиша их и бози языков, ихже расточиша отцы и мои, гозану и харану, и фаресу и сыны едомли, иже во фалассаре?</p>
<p>где есть царь емафов и царь и арфадов? и где есть царь града сепфаруима, ана и ава?</p>
<p>И прият царь езекиа книги от руки послов и прочте я: и вниде в храм Господень, и разгну их езекиа пред Господем,</p>
<p>и молися езекиа пред Господем и рече: Господи Боже израилев, седяй на херувимех, ты еси и Бог един бо всех царствиих земли, ты сотворил еси небо и землю:</p>
<p>приклони, Господи, ухо твое и услыши мя: отверзи, Господи, очи твои и виждь, и услыши словеса сеннахирима, яже посла поношая тебе Богу живу:</p>
<p>яко поистинне, Господи, опустошиша царие ассирийстии языки,</p>
<p>и даша боги их на огнь, яко не бози беша, но дела руку человечу, древа и камения, и погубиша я:</p>
<p>и ныне, Господи Боже наш, спаси ны из руки его, и уразумеют вся царствия земли, яко ты еси Господь Бог един.</p>
<p>И посла исаиа сын амосов ко езекии, глаголя: тако глаголет Господь Бог сил, Бог израилев: слышах, о нихже молился еси ко мне, о сеннахириме царе ассирийсте.</p>
<p>сие слово, еже глагола Господь на него: уничижи тя и поругася тебе девица и дщи сионя, над тобою главою своею покива дщи Иерусалимля:</p>
<p>кому поносил еси, и кого похулил еси? и на кого вознесл еси глас, и воздвигл еси на высоту очи твои? на святаго израилева.</p>
<p>рукою послов твоих поносил еси Господу, и рекл еси: со множеством колесниц моих взыду аз на вышнюю часть горы ливанския, и усеку величество от кедр ея и избранныя кипарисов ея, и прииду в средину чащи кармилския:</p>
<p>аз изсуших, и пиях воды чуждыя, и опустоших стопами ног моих вся реки окрестныя:</p>
<p>еда не слышал еси? издавна ю сотворих, от дний первых создах ю и принесох ю: и бысть в холмы преселников воююших грады тверды:</p>
<p>и живущии в них изнемогоша рукою, сотрясошася и постыдешася, быша (яко) трава селная, или злачно былие, злак иже на зданиих, и попрания противу стоящаго:</p>
<p>и седение твое, и исход твой, и вход твой разумех, и гнев твой на мя,</p>
<p>занеже разгневался еси на мя и шум твой вниде во ушы мои, и вложу удицу мою в ноздри твоя и бразду во устне твои, и возвращу тя по пути, имже пришел еси.</p>
<p>И сие тебе знамение, (езекие): яждь в сие лето прозябающая самородная, и в лето второе прозябающая, и в лето третие сейте семена и жните, садите винограды, и да ясте плод их:</p>
<p>и приложит спасшееся дому иудова, оставшееся, корень доле, и сотворит плод горе,</p>
<p>яко из Иерусалима изыдет останок, и спасаемый из горы сиони: ревность Господа сил сотворит сие.</p>
<p>сего ради тако глаголет Господь (сил) на царя ассирийска: не имать внити во град сей, и не имать устрелити нам стрелы, и не достигнет к нему щит, и не имать осыпати его землею:</p>
<p>но путем, имже прииде темже возвратится, и во град сей не имать внити, глаголет Господь,</p>
<p>и защищу град сей, еже спасти его мене ради и давида ради раба моего.</p>
<p>И бысть в нощь ону, и сниде ангел Господнь и уби от полка ассирийскаго сто осмьдесят и пять тысящ. И восташа заутра, и се, вся трупия мертва.</p>
<p>И воста, и отиде, и возвратися сеннахирим царь ассирийский, и вселися в ниневию.</p>
<p>И бысть ему кланяющуся во храме месераха бога своего, и адрамелех и сарасар сынове его убиста его мечем: сами же бежаста в землю араратску. И воцарися асордан сын его вместо его.</p>
<h4>20</h4>
<p>Во днех онех разболеся езекиа (царь) да смерти. И вниде к нему исаиа пророк сын амосов и рече к нему: тако глаголет Господь: заповеждь дому твоему, умреши бо ты и не будеши жив.</p>
<p>И обрати езекиа лице свое ко стене и помолися ко Господу, глаголя:</p>
<p>Господи помяни ныне, яко истиною ходих пред тобою и сердцем совершенным, и угодная пред очима твоима сотворих. И плакася езекиа плачем великим.</p>
<p>И бяше исаиа еще посреде двора, и бысть слово Господне к нему, глаголя:</p>
<p>возвратися и рцы езекии вожду людий моих: тако глаголет Господь Бог давида отца твоего: услышах молитву твою и видех слезы твоя: се, аз изцелю тя, и в день третий взыдеши в дом Господень:</p>
<p>и приложу к летом твоим лет пятьнадесять, и от руки царя ассирийска избавлю тя и град сей, и защищу град сей мене ради и давида ради раба моего.</p>
<p>И рече исаиа: да возмут перевясло смоквей и да положат на вред, и изцелеет.</p>
<p>И рече езекиа ко исаии: кое знамение, яко изцелит мя Господь и взыду в дом Господень в день третий?</p>
<p>И рече исаиа: сие знамение от Господа, яко сотворит Господь слово, еже глагола: (хощеши ли да) пойдет стень десять степений, или возвратится десять степений?</p>
<p>И рече езекиа: удобно стени уклонитися десять степений: ни, но да возвратится стень на десять степений вспять.</p>
<p>И возопи исаиа пророк ко Господу, и возвратися стень по числу назад десять степений.</p>
<p>Во время оно посла мародах валадан, сын валаданов, царь вавилонский, книги и дары ко езекии: слыша бо, яко разболеся (царь) езекиа.</p>
<p>И порадовася езекиа о них, и показа им весь дом свой сокровищный, сребро и злато, и ароматы и елей добрый, и дом сосудов и елика обретошася в сокровищих его: и не бе места, егоже не показа им езекиа в дому своем и во всей области своей.</p>
<p>И вниде исаиа пророк ко езекии царю и рече к нему: что глаголаша мужие сии, и откуду приидоша к тебе? и рече езекиа: от земли дальния приидоша ко мне, от вавилона.</p>
<p>И рече: что видеша в дому твоем? и рече езекиа: вся, елика в дому моем, видеша: несть в дому моем, егоже им не показах, но и яже в сокровищих моих (видеша).</p>
<p>И рече исаиа ко езекии: слыши слово Господне:</p>
<p>се, дние грядут, рече Господь, взята будут вся, яже в дому твоем, и вся, яже собраша отцы твои до дне сего, внидут в вавилон: и не останется слово, еже рече Господь.</p>
<p>И сынове твои, иже изыдут из тебе, ихже родиши, возмутся и будут скопцы в дому царя вавилонскаго.</p>
<p>И рече езекиа ко исаии: благо слово Господне еже глагола: да будут мир во дни моя.</p>
<p>И прочая словес езекиевых, и вся сила его, и елика сотвори, источник и водотечь, и введе воду во град, не се ли, сия написана в книзе словес дний царей иудиных?</p>
<p>И успе езекиа со отцы своими, и погребен бысть во граде давидове. И воцарися манассиа сын его вместо его.</p>
<h4>21</h4>
<p>Сын дванадесяти лет манассиа, егда нача царствовати, и пятьдесят пять лет царствова во Иерусалиме. Имя матере его офовиа.</p>
<p>И сотвори лукавое пред очима Господнима, и хождаше вслед мерзостей языков, ихже отрину Господь от лица сынов израилевых:</p>
<p>и обратися, и созда высокая, иже разори отец его езекиа, и воздвиже жертвенник ваалу, и сотвори дубравы, яже сотвори ахаав царь израилев, и поклонися всей силе небесней и поработа им:</p>
<p>и созда олтарь в дому Господни, якоже рече Господь: во Иерусалиме положу имя мое.</p>
<p>И сотвори олтарь всей силе небесней на дву двору дому Господня:</p>
<p>и провождаше сыны своя чрез огнь, и вражаше, и волшвения творяше, и сотвори капища, и волшебницы умножи творити лукавое пред очима Господнима, еже прогневати его:</p>
<p>и постави изваяное дубравы в храме, о немже рече Господь к давиду и к соломону сыну его: в храме сем и во Иерусалиме, егоже избрах от всех колен израилевых, и положу ту имя мое на веки,</p>
<p>и не приложу подвигнутися нозе израилеве от земли, юже дах отцем их, аще тии соблюдут вся елика заповедах, по всей заповеди, юже заповеда им раб мой моисей.</p>
<p>И не послушаша, и прельсти их манассиа, еже сотворити лукавое пред очима Господнима паче язык, яже истреби Господь от лица сынов израилевых.</p>
<p>И глагола Господь рукою рабов своих пророков, глаголя:</p>
<p>за сия, елика сотвори манассиа царь иудин мерзости сия лукавыя, паче всех яже сотвориша аморрее, иже прежде сего быша, и введе во грех и иуду, в кумирех своих:</p>
<p>не тако: сице глаголет Господь Бог израилев: се, аз наведу злая на Иерусалим и на иуду, яко всякому слышащему пошумят обоя уха его,</p>
<p>и простру на Иерусалим меру самарийскую и весы дому ахаавля: и истреблю Иерусалима, якоже изглаждается алавастр изглаждаемый и превращается в лице свое:</p>
<p>и изрину останки достояния моего и предам их в руки врагов их, и будут в расхищение и в плен всем врагом своим:</p>
<p>понеже сотвориша лукавое пред очима моима и быша прогневляюще мя от дне, в оньже изведох отцы их от земли египетския, и до дне сего.</p>
<p>Еще же кровь неповинную излия манассиа многу зело, дондеже наполни Иерусалиму уста до уст, кроме грехов его, имиже во грех введе иуду, сотворити лукавое пред очима Господнима.</p>
<p>И прочая словес манассииных, и вся елика сотвори, и грех его, имже согреши, не сия ли написана в книзе словес дний царей иудиных?</p>
<p>И успе манассиа со отцы своими, и погребен бысть в вертограде дому своего, в вертограде озы. И воцарися аммон сын его вместо его:</p>
<p>сын двадесяти дву лет бе аммон, егда нача царствовати и два лета царствова во Иерусалиме. Имя же матери его месоллам, дщи арусова из иетевы.</p>
<p>И сотвори лукавое пред очима Господнима, якоже сотвори манассиа отец его,</p>
<p>и хождаше по всему пути, имже ходи отец его, и поработа кумиром, имже поработа отец его, и поклонися им:</p>
<p>и остави Господа Бога отец своих, и не ходи путем Господним.</p>
<p>И восташа отроцы аммоновы нань и умертвиша царя в дому его.</p>
<p>Людие же земли (тоя) избиша всех воставших на царя аммона, и воцариша людие земли тоя иосию сына его вместо его.</p>
<p>И прочая словес аммоновых, елика сотвори, не се ли, сия написана и в книзе словес дний царей иудиных?</p>
<p>И погребоша его во гробе его в вертограде озине. И воцарися иосиа сын его вместо его.</p>
<h4>22</h4>
<p>Сын осми лет бе иосиа, егда нача царствовати, и тридесять едино лето царствова во Иерусалиме. Имя же матери его иедида, дщи едеева, от васурофа.</p>
<p>И сотвори правое пред очима Господнима, и хождаше во всех путех давида отца своего, не совратися ни на десно, ни на шуее.</p>
<p>И бысть во осмоенадесять лето царства иосиина, в седмый месяц, посла царь сафана, сына езелиина, сына месолламля, книгочию дому Господня, глаголя:</p>
<p>взыди к хелкии жерцу великому и запечатлей сребро внесеное в дом Господень, еже собраша стрегущии врат от людий,</p>
<p>и да дадут е в руки творящих дела приставником в храме Господни: да дадят е творящым дела в дому Господни, еже подкрепляти разселины храма,</p>
<p>древоделем и каменосечцем и покупающым древа и камение тесаное на утверждение разселин храма.</p>
<p>Обаче не сочисляху их о сребре даемем им, яко верно тии творяху.</p>
<p>И рече хелкиа жрец великий ко сафану книгочию: книгу закона (Божия) обретох в дому Господни. И даде хелкиа книгу сафану, и прочте ю.</p>
<p>И вниде в дом Господень и царю иосии, и возвести царю слово и рече: слияша раби твои сребро обретшееся в дому Господни, и даша е приставницы в руки творящым дела в храме Господни.</p>
<p>И рече сафан книгочия к царю, глаголя книгу закона даде ми хелкиа жрец. И прочте ю сафан пред царем.</p>
<p>И бысть яко услыша царь словеса книги законныя, и раздра ризы своя,</p>
<p>и заповеда царь хелкии жрецу и ахикаму сыну сафаню, и аховору сыну михеину и сафану книгочию и асаию рабу цареву, глаголя:</p>
<p>приидите, испросите Господа о мне и о всех людех и о всем иуде, и о словесех книги обретшияся сея, яко велик гнев Господень разжженый на нас, понеже не послушаша отцы наши словес книги сея, еже творити по всем написанным на ны.</p>
<p>И иде хелкиа жрец и ахикам, и аховор и сафан и асаиас ко олдаме пророчице, жене селима сына фекуева, сына араса ризохранителя: и сия живяше во Иерусалиме в масене: и глаголаша к ней по сему.</p>
<p>И рече им: сице глаголет Господь Бог израилев: рцыте мужеви пославшему вы ко мне:</p>
<p>тако глаголет Господь: се, аз наведу злая на место сие и на живущыя в нем, вся словеса книжная, яже прочте царь иудин:</p>
<p>понеже оставиша мя и кадяху богом другим, яко да прогневают мя делесы рук своих, и разжжется ярость моя на место сие и не угаснет:</p>
<p>и ко царю иудину пославшему вас вопросити Господа, сице рцыте ему: тако глаголет Господь Бог израилев: словеса, яже слышал еси,</p>
<p>за сия, яко умягчися сердце твое и смирился еси пред лицем Господним, услышав елика глаголах на место сие и на живущыя в нем, еже быти в погубление и в проклятие, и раздрал еси ризы твоя, и плакался предо мною, и аз убо услышах, глаголет Господь:</p>
<p>сего ради аз приложу тя ко отцем твоим, и соберешися во гроб твой в мире, и не узриши очима твоима всех злых, яже аз имам навести на место сие и на живущыя в нем.</p>
<h4>23</h4>
<p>И возвестиша сия глаголы цареви: и посла царь, и собра к себе вся старейшины иудины и Иерусалимляны,</p>
<p>и вниде царь в дом Господень, и вси мужие иудины и вси живущии во Иерусалиме с ним, и жерцы, и пророцы, и вси людие от мала и до велика, и прочте во ушеса их вся словеса книги завета обретшияся в дому Господни:</p>
<p>и ста царь у столпа и завеща завет пред Господем, еже ходити вслед Господа и хранити заповеди его и свидения его и оправдания его всем сердцем и всею душею, еже возставити словеса завета сего, яже писана в книзе сей. И сташа вси людие в завете.</p>
<p>И заповеда царь хелкии жерцу великому и жерцем вторым и стрегущым врат изнести от храма Господня вся сосуды сотвореныя ваалу и дубраве и всей силе небесней, и сожже и вне Иерусалима в садимофе кедрсте и изверже прах их в вефиль:</p>
<p>и сожже хомаримы, ихже даша царие иудины, и кадяху в высоких и во градех иудиных и во окрестных Иерусалима, и кадящих ваалу, и солнцу, и луне, и планетам и всей силе небесней:</p>
<p>и изнесе кумир из храма Господня вне Иерусалима на поток кедрск, и сожже его в потоце кедрсте, и истни в прах, и вверже прах их в гробы сынов людских:</p>
<p>и разруши храм кадисимов, иже бе в храме Господни, идеже жены прядяху ризы кумиру:</p>
<p>и возведе вся жерцы от градов иудиных, и оскверни высокая, идеже кадяху жерцы, от гаваи да вирсавеи: и разруши храм врат, иже бе при дверех врат иисуса князя граднаго, иже ошуюю входящым дверми града.</p>
<p>Обаче не вхождаху жерцы высоких ко олтарю Господню во Иерусалиме, но токмо ядяху опресноки посреде братии своея.</p>
<p>И оскверни тафефа, иже в дебри сынов еномлих, еже не превести мужу сына своего и мужу дщере своея молоху сквозе огнь:</p>
<p>и сожже кони, ихже даша царие иудины солнцу во входе храму Господня, при влагалищи нафана, царева скопца во фаруриме: и колесницу солнечную сожже огнем:</p>
<p>и олтари, яже на крове горницы ахазовы, яже сотвориша царие иудины и олтари, иже созда манассиа во двою двору храма Господня, раскопа царь, и сверже оттуду, и всыпа прах их в поток кедрск:</p>
<p>и храм, иже пред лицем Иерусалима, одесную горы мосфаф, егоже созда соломон царь израилев астарте мерзости сидонстей и хамосу мерзости моавли и молхолу мерзости сынов аммоних, оскверни царь:</p>
<p>и сокруши столпы, и искорени дубравы, и наполни места их костми человеческими:</p>
<p>и олтарь иже во вефили высокий, егоже сотвори иеровоам сын наватов, иже в грех введе израиля, и олтарь той высокий раскопа, и сокруши камение его, и истни в прах, и сожже кумиры.</p>
<p>И восклонися иосиа, и виде гробы сущыя во граде тамо, и посла, и взя кости от гроб, и сожже на олтари, и оскверни его по глаголу Господню, егоже глагола человек Божий, егда стояше иеровоам в праздник пред олтарем: и обращься возведе очи свои на гроб человека Божия глаголавшаго словеса сия.</p>
<p>и рече: что могила сия, юже аз вижду? И реша ему мужие града: гроб сей человека Божия есть, иже прииде от иуды и проглагола словеса сия, яже сотворил еси ныне над олтарем, иже в вефили.</p>
<p>И рече: оставите его, да не подвижет ни един муж костей его. И оставиша кости его с костьми пророка пришедшаго от самарии.</p>
<p>Еще и вся храмы высоких сущих во градех самарийских, яже сотвориша царие израилевы прогневляюще Господа, отверже иосиа, и сотвори им вся дела, яже сотвори в вефили,</p>
<p>и закла вся жерцы высоких сущыя тамо пред олтарми, и сожже на них кости человечи, и возвратися во Иерусалим.</p>
<p>И заповеда царь всем людем, глаголя: сотворите пасху Господеви Богу нашему, якоже писано в книзе завета сего:</p>
<p>яко не бысть пасха сия от дний судий, иже судиша израилеви, и во всех днех царей израилевых и царей иудиных:</p>
<p>но токмо во осмоенадесять лето царя иосии бысть пасха Господу во Иерусалиме.</p>
<p>Еще и волшебники, и вражбиты, и ферафимы, и кумиры, и вся мерзости бывшыя в земли иудине и во Иерусалиме, искорени царь иосиа, да утвердит словеса законная писанная в книзе, юже обрете хелкиа жрец в храме Господни.</p>
<p>Подобен ему не бысть пред ним царь, иже обратися к Господеви всем сердцем своим и всею душею своею и всею силою своею по всему закону моисеову, и по нем не воста подобен ему.</p>
<p>Обаче не отвратися Господь от ярости гнева своего великаго, имже возярися гневом на иуду, на прогневания, имиже прогнева его манассиа,</p>
<p>и рече Господь: еще и иуду отрину от лица моего, якоже отринух израиля, и град сей отвергу, егоже избрах, Иерусалима, и храм, о немже рех: будет имя мое ту.</p>
<p>И прочая словес иосиевых, и вся елика сотвори, не сия ли написана в книзе словес дний царей иудиных?</p>
<p>Во днех же его взыде фараон нехао царь египетск на царя ассирийска на реку евфрат: и изыде царь иосиа на сретение ему, и уби его нехао царь в магеддоне, егда его узре.</p>
<p>И взяша его отроцы его мертва из магеддона и принесоша его во Иерусалим, и погребоша его во гробе его во граде давидове. И пояша людие земли тоя иоахаза сына иосиина и помазаша его, и воцариша его вместо отца его.</p>
<p>Сын двадесяти и триех лет бе иоахаз, внегда нача царствовати и три месяцы царствова во Иерусалиме. Имя же матери его амитала, дщи иеремии из ловны.</p>
<p>И сотвори лукавое пред очима Господнима, по всем елика сотвориша отцы его.</p>
<p>И пресели его фараон нехао в ревлаам в землю емаф, да не царствует во Иерусалиме, и возложи дань на землю ту сто талант сребра и сто талант злата.</p>
<p>И постави царем фараон нехао над ними елиакима, сына иосии царя иудина, вместо иосии отца его, и премени имя ему иоаким: иоахаза же взя и введе во египет и умре тамо.</p>
<p>И сребро и злато даде иоаким фараону, обаче написа землю даяти сребро по словеси фараоню: муж по оценению своему даяше сребро и злато от людий земли тоя даяти фараону нехао.</p>
<p>Сын бе двадесяти и пяти лет иоаким, егда нача царствовати, и единонадесять лет царствова во Иерусалиме. Имя же матери его иелдаф, дщи фадаиля, от румы.</p>
<p>И сотвори лукавое пред очима Господнима, по всем елика сотвориша отцы его.</p>
<h4>24</h4>
<p>Во днех его взыде навуходоносор царь вавилонский, и бысть ему иоаким раб три лета, и отвратися, и отвержеся его.</p>
<p>И посла Господь ему единопоясники халдейския и единопоясники сирийския, поясники сынов аммоних, и посла их в землю иудову на побеждение по словеси Господню, еже глагола рукою рабов своих пророков.</p>
<p>Обаче прииде по гневу Господню на иуду, еже отставити его от лица своего грех ради манассииных, по всем елика сотвори,</p>
<p>и кровь неповинную пролия, и наполни Иерусалим крове неповинныя, сего ради не восхоте Господь умилостивитися.</p>
<p>И прочая словес иоакимовых, и вся елика сотвори, не се ли, сия написана в книзе словес дний царей иудиных?</p>
<p>И успе иоаким со отцы своими, и воцарися иехониа вместо его.</p>
<p>И не приложи ксему царь египетский изыти из земли своея, яко взя царь вавилонский от потока египетска даже до реки евфрата, вся елика быша царя египетска.</p>
<p>Сын осминадесяти лет иехониа, егда нача царствовати, и три месяцы царствова во Иерусалиме. Имя же матере его несфа, дщи еланасфана, от Иерусалима.</p>
<p>И сотвори лукавое пред очима Господнима, по всему елико сотвори отец его.</p>
<p>И в время то взыде навуходоносор царь вавилонскими на Иерусалим, и бысть град во облежении.</p>
<p>И прииде навуходоносор царь вавилонский на град Иерусалим, и отроцы его около обседяху град.</p>
<p>И изыде иехониа царь иудин ко царю вавилонскому, сам и отроцы его, и мати его, и князи его, и скопцы его, и взя его царь вавилонский в осмое лето царства своего.</p>
<p>И изнесе вся сокровища оттуду сущая во храме Господни и сокровища дому царева, и сокруши вся сосуды златыя, яже сотвори соломон царь израилев во храме по глаголу Господню,</p>
<p>и пресели Иерусалимляны и вся князи, и сильныя крепостию, плена десять тысящ пленив, и всякаго древоделя, и художники: и никтоже остася, токмо убозии земли тоя:</p>
<p>и преведе иехонию в вавилон, и матерь цареву, и жены царевы, и скопцы его, и крепкия земли тоя введе на преселение из Иерусалима в вавилон:</p>
<p>и вся мужы силы, седмь тысящ, и древодель и художников тысящу, вси сильнии творящии брань, и введе их царь вавилонский в преселение в вавилон.</p>
<p>И постави царем вавилонский царь ватфанию сына его и вместо его, и преложи имя ему седекиа.</p>
<p>Сын двадесяти и единаго лета седекиа, внегда нача царствовати, и единонадесять лет царствова во Иерусалиме. Имя же матере его амитала, дщи иеремиина, от ловны.</p>
<p>И сотвори лукавое пред очима Господнима, по всему елика сотвори иоаким,</p>
<p>яко ярость бе Господня на Иерусалиме и на иуде, дондеже отверже я от лица своего. И отвержеся седекиа царя вавилонска.</p>
<h4>25</h4>
<p>И бысть в лето девятое царства его, в месяц десятый, прииде навуходоносор царь вавилонский и вся сила его на Иерусалим: и обступи его отвсюду, и создаша окрест его бойницы.</p>
<p>И бысть град во облежении до первагонадесять лета царства седекиина, девятаго дне месяца:</p>
<p>и превозможе во граде глад, и не бысть хлеба людем земли тоя:</p>
<p>и разседеся град, и вси мужие воинстии изыдоша нощию путем врат, яже посреде стен, яже суть у вертограда царева, и халдее окрест града (беша). И побеже (царь седекиа) путем пустынным:</p>
<p>и погна сила халдейская вслед царя, и яша его во аравофе иерихонстем, и вся сила его разсыпася от него:</p>
<p>и пояша царя и поведоша его к царю вавилонску в ревлафу: и глагола с ним суд:</p>
<p>и сыны седекиины закла пред очима его, и очи седекиины избоде, и связа его узами, и отведе его во вавилон.</p>
<p>В месяц же пятый, в седмый день месяца, сие лето девятоенадесять навуходоносора царя вавилонска, прииде навузардан архимагир, раб царя вавилонскаго, во Иерусалим</p>
<p>и зажже храм Господень и дом царев, и вся домы Иерусалимли и вся домы великия сожже архимагир:</p>
<p>и стены Иерусалимли окрест раскопа сила халдейская.</p>
<p>И останок людий избывших во граде и впадших, иже отпадоша ко царю вавилонску, и прочее и утверждение пренесе навузардан воевода.</p>
<p>И от нищих земли тоя остави архимагир винограды блюсти и вертограды.</p>
<p>И столпы медяны в храме Господни, и подставы, и море медное сущее во храме Господни сокрушиша халдее, и взяша медь их во вавилон:</p>
<p>и конобы, и котлы и фиалы, и кадилницы, и вся сосуды медяныя, в нихже служаху, взяша:</p>
<p>и кадилницы, и фиалы златыя и сребряныя взя архимагир,</p>
<p>столпы два, и моря едино, и подставы, яже сотвори соломон храму Господню: не бе веса меди всех сосудов.</p>
<p>Осминадесяти лакот бысть высота столпа единаго, и глава медяна на нем: и высота главе три лакти, и на главе мрежи и шипки окрест, вся медяна: по сему же и столп вторый со мрежею.</p>
<p>И поят архимагир сареа жерца перваго и софонию жерца втораго, и три стражы вратныя:</p>
<p>и от града взя скопца единаго, иже бе приставник над мужи военными, и пять мужей предстоящих пред лицем царевым, обретшихся во граде, и книгочиа князя силы, иже строяше люди земли тоя, и шестьдесят мужей людий земли тоя обретшихся во граде:</p>
<p>и поят я навузардан архимагир, и приведе я к царю вавилонскому в ревлафу.</p>
<p>И порази их царь вавилонский, и умори я в ревлафе, в земли емафове. И преселися иуда свыше земли своея.</p>
<p>И людие оставшиися в земли иудове, ихже остави навуходоносор царь вавилонский, и постави над ними годолию, сына ахикамля, сына сафаня.</p>
<p>И услышаша вси князи силы сами и мужие их, яко постави царь вавилонский годолию, и приидоша к годолии в массифу, и исмаил сын нафаниин, и иоанан сын карифов, и сараиа сын фанамафов нетофафитский, и иезониа сын махаффов, сами и мужие их (приидоша).</p>
<p>И клятся им годолиа и мужем их и рече им: не бойтеся пришествия халдеев: седите на земли и работайте царю вавилонскому, и добро будет вам.</p>
<p>И бысть в месяц седмый, прииде исмаил сын нафаниин сына елисамля от семене царска, и десять мужей с ним, и порази годолию, и умре, и иудеев и халдеев, иже с ним бяху в массифе.</p>
<p>И восташа вси людие, от мала и до велика, и князи сил, и внидоша во египет, яко убояшася от лица халдейска.</p>
<p>И бысть в лето тридесять седмое преселения иоахина царя иудина, в дванадесятый месяц, в двадесять седмый день месяца, вознесе евилмародах царь вавилонский, в лето царства своего, главу иоахина царя иудина, и изведе его из дому темницы его,</p>
<p>и глагола с ним благая, и даде престол ему свыше престолов царей, иже бяху с ним в вавилоне:</p>
<p>и измени ризы его темничныя, и ядяше хлеб с ним всегда, во вся дни живота своего.</p>
<p>И пища его от дому царска давана бяше, и все изобилие во дни его, во вся дни живота его.</p>
