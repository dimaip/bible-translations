<h4>1</h4>
<p>Видение, еже виде исаиа сын амосов, еже виде на иудею и на Иерусалим, в царство озии и иоафама, и ахаза и езекии, иже царствоваша во иудеи.</p>
<p>Слыши, небо, и внуши, земле, яко Господь возглагола: сыны родих и возвысих, тии же отвергошася мене.</p>
<p>Позна вол стяжавшаго и, и осел ясли господина своего: израиль же мене не позна, и людие мои не разумеша.</p>
<p>Увы, язык грешный, людие исполнени грехов, семя лукавое, сынове беззаконнии, остависте Господа и разгневасте святаго израилева, отвратистеся вспять.</p>
<p>Что еще уязвляетеся, прилагающе беззаконие? Всякая глава в болезнь, и всякое сердце в печаль.</p>
<p>От ног даже до главы несть в нем целости: ни струп, ни язва, ни рана палящаяся: несть пластыря приложити, ниже елеа, ниже обязания.</p>
<p>Земля ваша пуста, гради ваши огнем пожжени, страну вашу пред вами чуждии поядают, и опусте низвращена от людий чуждих.</p>
<p>Оставится дщерь сионя яко куща в винограде и яко овощное хранилище в вертограде, яко град воюемый.</p>
<p>И аще не бы Господь саваоф оставил нам семене, яко содома убо были быхом, и яко гоморру уподобилися быхом.</p>
<p>Услышите слово Господне, князи содомстии: внемлите закону Божию, людие гоморрстии.</p>
<p>Что ми множество жертв ваших, глаголет Господь? Исполнен есмь всесожжений овних и тука агнцев, и и крове юнцев и козлов не хощу.</p>
<p>Ниже приходите явитися ми: кто бо изыска сия из рук ваших? ходити по двору моему не приложите.</p>
<p>И аще принесете ми семидал, всуе: кадило мерзость ми есть.</p>
<p>Новомесячий ваших и суббот и дне великаго не потерплю: поста и праздности, и новомесячий ваших и праздников ваших ненавидит душа моя: бысте ми в сытость, ктому не стерплю грехов ваших.</p>
<p>Егда прострете руки (вашя) ко мне, отвращу очи мои от вас: и аще умножите моление, не услышу вас: руки бо вашя исполнены крове.</p>
<p>Измыйтеся, (и) чисти будите, отимите лукавства от душ ваших пред очима моима, престаните от лукавств ваших.</p>
<p>Научитеся добро творити, взыщите суда, избавите обидимаго, судите сиру и оправдите вдовицу,</p>
<p>и приидите, и истяжимся, глаголет Господь. И аще будут греси ваши яко багряное, яко снег убелю: аще же будут яко червленое, яко волну убелю.</p>
<p>И аще хощете и послушаете мене, благая земли снесте:</p>
<p>аще же не хощете, ниже послушаете мене, мечь вы пояст: уста бо Господня глаголаша сия.</p>
<p>Како бысть блудница град верный сион полн суда? в немже правда почиваше, ныне же (в нем) убийцы.</p>
<p>Сребро ваше неискушено, корчемницы твои мешают вино с водою.</p>
<p>Князи твои не покаряются, общницы татем, любяще дары, гоняще воздаяние, сирым не судящии и суду вдовиц не внимающии.</p>
<p>Сего ради тако глаголет Владыка Господь саваоф: горе крепким во израили: не престанет бо ярость моя на противныя, и суд врагом моим сотворю:</p>
<p>и наведу руку мою на тя, и разжегу в чистоту, непокаряющихся же погублю, и отиму всех беззаконных от тебе, и всех гордых смирю.</p>
<p>И приставлю судии твоя якоже прежде, и советники твоя яко от начала: и по сих наречешися град правды, мати градовом, верный сион.</p>
<p>С судом бо спасется пленение его и с милостынею.</p>
<p>И сокрушатся беззаконнии и грешницы вкупе, и оставившии Господа скончаются:</p>
<p>занеже постыдятся о идолех своих, ихже сами восхотеша, и посрамятся о садех своих, ихже возжелеша.</p>
<p>Будут бо яко теревинф отметнувый листвия (своя), и яко вертоград не имый воды.</p>
<p>И будет крепость их яко стебль изгребия, и делания их яко искры огненныя, и сожгутся беззаконницы и грешницы вкупе, и не будет угашаяй.</p>
<h4>2</h4>
<p>Слово бывшее от Господа ко исаии сыну амосову о иудеи и о Иерусалиме.</p>
<p>Яко будет в последния дни явлена гора Господня, и дом Божий на версе гор, и возвысится превыше холмов: и приидут к ней вси языцы.</p>
<p>И пойдут языцы мнози и рекут: приидите, и взыдем на гору Господню и в дом Бога иаковля, и возвестит нам путь свой, и пойдем по нему. От сиона бо изыдет закон, и слово Господне из Иерусалима:</p>
<p>и судити будет посреде язык и изобличит люди многи: и раскуют мечы своя на орала и копия своя на серпы, и не возмет язык на язык меча, и не навыкнут ктому ратоватися.</p>
<p>И ныне, доме иаковль, приидите, пойдем светом Господним.</p>
<p>Остави бо люди своя, дом иаковль: зане якоже из начала наполнися страна их волхвований, якоже иноплеменников, и чада многа иноплеменнича родишася им.</p>
<p>Наполнися бо страна их сребра и злата, и не бяше числа сокровищ их: и наполнися земля их коней, и не бяше числа колесниц их:</p>
<p>и наполнися земля мерзостей дел рук их, и поклонишася тем, яже сотвориша персты их:</p>
<p>и преклонися человек и смирися муж, и не претерплю им.</p>
<p>И ныне внидите в камение и скрыйтеся в землю от лица страха Господня и от славы крепости его, егда востанет сокрушити землю.</p>
<p>Очи бо Господни высоцы, человек же смирен: и смирится высота человеческая, и возиесется Господь един в день оный.</p>
<p>День бо Господа саваофа на всякаго досадителя и горделиваго, и на всякаго высокаго и величаваго, и смирятся:</p>
<p>и на всяк кедр ливанский высоких и превознесенных и на всяко древо желудя васанска,</p>
<p>и на всякую гору высокую и на всякий холм высокий,</p>
<p>и на всякий столп высок и на всякую стену высокую,</p>
<p>и на всякий корабль морский и на всяко видение доброты кораблей.</p>
<p>И смирится всякий человек, и падется высота человеча, и вознесется Господь един в день оный.</p>
<p>И рукотвореная вся скрыют,</p>
<p>внесше в пещеры и в разселины камений и в вертепы земныя, от лица страха Господня и от славы крепости его, егда востанет сокрушити землю.</p>
<p>В день бо оный изринет человек мерзости своя златыя и сребряныя, яже сотвориша, да покланяются суетным и нетопырем,</p>
<p>еже внити в вертепы твердаго камене и в разселины камений, от лица страха Господня и от славы крепости его, егда востанет сокрушити землю.</p>
<p>Оставите (убо) вам человека, емуже есть дыхание в ноздрех его: яко в чем вменися сей?</p>
<h4>3</h4>
<p>Се, Владыка Господь саваоф отимет от Иерусалима и от иудеи крепкаго и крепкую, крепость хлеба и крепость воды,</p>
<p>исполина и крепкаго, и человека ратника и судию, и пророка и смотреливаго, и старца</p>
<p>и пятьдесятоначалника, и дивнаго советника и премудраго архитектона и разумнаго послушателя.</p>
<p>И поставлю юношы князи их, и ругателие господствовати будут ими.</p>
<p>И нападати имут людие, и человек на человека, и человек на ближняго своего: приразится отроча к старцу, и безчестный к честному.</p>
<p>Яко имется человек брата своего, или домашняго отца своего, глаголя: ризу имаши, началовождь нам буди, и брашно мое под тобою да будет.</p>
<p>И отвещав в день оный речет: не буду твой началовождь, несть бо в дому моем ни хлеба, ни ризы: не буду началовождь людем сим.</p>
<p>Яко оставлен бысть Иерусалим, и иудеа паде, и язык их со беззаконием, не покаряющься Господеви.</p>
<p>Сего ради ныне смирися слава их, и студ лица их противу ста им: грех же свой яко содомский возвестиша и явиша. Горе души их, зане умыслиша совет лукавый на себе самих,</p>
<p>рекше: свяжем праведнаго, яко непотребен нам есть. ~бо плоды дел своих снедят.</p>
<p>Горе беззаконному: лукавая бо приключатся ему по делом руку его.</p>
<p>Людие мои, приставницы ваши пожинают вас, и истязающии обладают вами: людие мои, блажащии вас льстят вы и стези ног ваших возмущают.</p>
<p>Но ныне устроится Господь на суд и поставит на суд люди своя:</p>
<p>сам Господь на суд приидет со старейшины людий и со князи их. Вы же почто запалисте виноград мой, и разграбление убогаго в домех ваших?</p>
<p>почто вы обидите людий моих и лице убогих посрамляете? глаголет Господь саваоф.</p>
<p>Сия глаголет Господь: понеже вознесошася дщери сиони и ходиша высокою выею и помизанием очес и ступанием ног, купно ризы влекущыя (по долу) и ногама купно играющыя:</p>
<p>и смирит Господь началныя дщери сиони, и Господь открыет срамоту их.</p>
<p>В день он, и отимет Господь славу риз их и красоты их, и вплетения златая (на главе) и тресны ризныя, и луницы гривенныя</p>
<p>и срачицы тонкия, и красоту лица их и состроение красы славныя, и обручи и перстни, и мониста и запястия и художныя усерязи,</p>
<p>и багряницы и пребагряная, и утварь храмную</p>
<p>и светлая лаконская, и виссоны и синеты, и червленицы</p>
<p>и виссон со златом и синетою претыканы, и тончицы преиманы златом:</p>
<p>и будет вместо вони добрыя смрад, и вместо пояса ужем препояшешися, и вместо украшения златаго, еже на главе, плешь имети будеши дел твоих ради, и вместо ризы багряныя препояшешися вретищем:</p>
<p>и сын твой добрейший, егоже любиши, мечем падет, и крепцыи ваши мечем падут и смирятся:</p>
<p>и восплачутся хранилища утварей ваших, и останешися едина и о землю ударена будеши.</p>
<h4>4</h4>
<p>И имутся седмь жен за мужа единаго, глаголющя: хлебы наш ясти будем и в ризы нашя одеватися, точию имя твое да наречется на нас, отими укоризну нашу.</p>
<p>В день оный возсияет Бог в совете со славою на земли, еже вознести и прославити останок израиля.</p>
<p>И будет останок в сионе и останок во Иерусалиме, святи нарекутся вси написаннии в жизнь во Иерусалиме:</p>
<p>яко отмыет Господь скверну сынов и дщерей сионских и кровь Иерусалимску очистит от среды их духом суда и духом зноя.</p>
<p>И приидет Господь, и будет все место горы сиони, и вся яже окрест ея осенит облак во дни, и яко дыма и света огненна горяща в нощи, всею славою покрыется:</p>
<p>и будет в сень от зноя и в покров и в сокровение от жестости и дождя.</p>
<h4>5</h4>
<p>Воспою ныне возлюбленному песнь возлюбленнаго моего винограду моему: виноград бысть возлюбленному в розе, на месте тучне:</p>
<p>и ограждением оградих и окопах, и насадих лозу избранну, и создах столп посреде его, и предточилие ископах в нем, и ждах, да сотворит гроздие, и сотвори терние.</p>
<p>И ныне, живущии во Иерусалиме и человече иудин, судите между мною и виноградом моим.</p>
<p>Что сотворю еще винограду моему, и не сотворих ему? занеже ждах, да сотворит гроздие, сотвори же терние.</p>
<p>Ныне убо возвещу вам, что аз сотворю винограду моему: отиму ограждение его, и будет в разграбление: и разорю стену его, и будет в попрание.</p>
<p>И оставлю виноград мой, и ктому не обрежется, ниже покопается, и взыдет на нем, якоже на лядине, терние: и облаком заповем, еже не одождити на него дождя.</p>
<p>Виноград бо Господа саваофа, дом израилев есть, и человек иудин новый сад возлюбленный: ждах, да сотворит суд, сотвори же беззаконие, и не правду, но вопль.</p>
<p>Горе совокупляющым дом к дому и село к селу приближающым, да ближнему отимут что: еда вселитеся едини на земли?</p>
<p>Услышашася бо во ушесех Господа саваофа сия: аще бо будут домове мнози, в запустение будут велицыи и добрии, и не будут живущии в них:</p>
<p>идеже бо возорют десять супруг волов, сотворит корчаг един, и сеяй артавас шесть сотворит меры три.</p>
<p>Горе востающым заутра и сикер гонящым, ждущым вечера: вино бо сожжет я:</p>
<p>со гусльми бо и певницами, и тимпаны и свирельми вино пиют, на дела же Господня не взирают и дел руку его не помышляют.</p>
<p>~бо пленени быша людие мои, за еже не ведети им Господа, и множество бысть мертвых глада ради и жажди водныя.</p>
<p>И разшири ад душу свою и разверзе уста своя, еже не престати: и снидут славнии и велицыи и богатии и губителие их и веселяйся в нем:</p>
<p>и смирится человек, и обезчестится муж, и очи высокоглядающии смирятся.</p>
<p>И вознесется Господь саваоф в суде, и Бог святый прославится в правде:</p>
<p>и упасутся расхищеннии яко юнцы, и пустыни плененных агнцы поядят.</p>
<p>Горе привлачающым грехи яко ужем долгим, и яко ига юнична ременем беззакония своя,</p>
<p>глаголющым: скоро да приближатся, яже сотворит, да видим, и да приидет совет святаго израилева, да разумеем.</p>
<p>Горе глаголющым лукавое доброе, и доброе лукавое, полагающым тму свет, и свет тму, полагающым горькое сладкое, и сладкое горькое.</p>
<p>Горе, иже мудри в себе самих и пред собою разумни.</p>
<p>Горе крепким вашым, вино пиющым, и вельможам растворяющым сикер,</p>
<p>оправдающым нечестива даров ради, и еже есть праведное праведнаго вземлющым от него.</p>
<p>Сего ради якоже сгорит трость от углия огненнаго и сожжется от пламене разгоревшагося, корень их яко персть будет, и цвет их яко прах взыдет: не восхотеша бо закона Господа саваофа, но слово святаго израилева раздражиша.</p>
<p>И возярися гневом Господь саваоф на люди своя, и наложи руку свою на них, и порази их: и раздражишася горы, и быша трупи их яко гной посреде пути. И во всех сих не отвратися ярость его, но еще рука его высока.</p>
<p>Воздвигнет убо знамение во языцех сущих далече и позвиждет им от конец земли, и се, скоро легце грядут:</p>
<p>не взалчут, ни утрудятся, ни воздремлют, ни поспят, ни распояшут поясов своих от чресл своих, ниже расторгнутся ремени сапогов их:</p>
<p>ихже стрелы остры суть, и луцы их напряжени: копыта коней их яко тверд камень вменишася, колеса колесниц их яко буря.</p>
<p>Ярятся яко львове, и предсташа яко львичища: и имет, и возопиет яко зверь, и извержет, и не будет отемлющаго их.</p>
<p>И возопиет их ради в той день, яко шум моря волнующася: и воззрят на землю, и се, тма жестока в недоумении их.</p>
<h4>6</h4>
<p>И бысть в лето, в неже умре озиа царь, видех Господа седяща на престоле высоце и превознесенне, и исполнь дом славы его.</p>
<p>И серафими стояху окрест его, шесть крил единому и шесть крил другому: и двема убо покрываху лица своя, двема же покрываху ноги своя и двема летаху.</p>
<p>И взываху друг ко другу и глаголаху: свят, свят, свят Господь саваоф: исполнь вся земля славы его.</p>
<p>И взяся наддверие от гласа, имже вопияху, и дом наполнися дыма.</p>
<p>И рекох: о, окаянный аз, яко умилихся, яко человек сый и нечисты устне имый, посреде людий нечистыя устне имущих аз живу: и Царя Господа саваофа видех очима моима.</p>
<p>И послан бысть ко мне един от серафимов, и в руце своей имяше угль горящь, егоже клещами взят от олтаря,</p>
<p>и прикоснуся устнам моим и рече: се, прикоснуся сие устнам твоим, и отимет беззакония твоя и грехи твоя очистит.</p>
<p>И слышах глас Господа глаголюща: кого послю, и кто пойдет к людем сим? И рекох: се, аз есмь, посли мя.</p>
<p>И рече: иди и рцы людем сим: слухом услышите, и не уразумеете: и видяще узрите, и не увидите:</p>
<p>одебеле бо сердце людий сих, и ушима своима тяжко слышаша, и очи свои смежиша, да не когда узрят очима и ушима услышат, и сердцем уразумеют и обратятся, и изцелю я.</p>
<p>И рекох: доколе, Господи? И рече: дондеже опустеют гради, от еже ненаселеным быти, и домы, от еже ненаселеным быти, и домы от еже не быти человеком, и земля останется пуста.</p>
<p>И посем продолжит Бог человеки, и умножатся оставльшиися на земли.</p>
<p>И еще на ней есть десятина, и паки будет в расхищение якоже теревинф и яко желудь, егда испадет из плюски своея: семя свято стояние его.</p>
<h4>7</h4>
<p>И бысть во дни ахаза сына иоафамля, сына озии, царя иудина, взыде расин царь арамль, и факей сын ромелиев, царь израилев, на Иерусалим, воевати на него, и не возмогоша разорити его.</p>
<p>И возвестися в дому давидове, глаголя: совещася арам со ефремом, и ужасеся душа его и душа людий его, якоже в дубраве древо ветром возколеблется.</p>
<p>И рече Господь ко исаии: изыди во сретение ахазу ты и оставыйся иасув сын твой, к купели горняго пути села белилнича,</p>
<p>и речеши ему: блюди, еже молчати, и не бойся, ниже душа твоя да изнеможет от двою древу главень дымящихся сих: егда бо гнев ярости моея будет, паки изцелю.</p>
<p>Сын же арамль и сын ромелиев яко совещаста совет лукавый на тя, глаголюще:</p>
<p>взыдем во иудею, и собеседовавше с ними отвратим я к нам и воцарим в ней сына тавеилева:</p>
<p>сия же глаголет Господь саваоф: не пребудет совет сей, ниже сбудется,</p>
<p>но глава араму дамаск, и глава дамаску расин: но еще шестьдесят и пять леть, оскудеет царство ефремово от людий,</p>
<p>глава же ефремови соморон, и глава соморону сын ромелиев: и аще не уверите, ниже имате разумети.</p>
<p>И приложи Господь глаголати ко ахазу, рекий:</p>
<p>проси себе знамения от Господа Бога твоего во глубину, или в высоту.</p>
<p>И рече ахаз: не имам просити, ниже искушу Господа.</p>
<p>И рече (исаиа): слышите убо, доме давидов: еда мало вам есть труд даяти человеком, и како даете Господеви труд?</p>
<p>Сего ради даст Господь сам вам знамение: се, Дева во чреве зачнет и родит сына, и наречеши имя ему еммануил:</p>
<p>масло и мед снесть, прежде неже разумети ему изволити злая, или избрати благое:</p>
<p>зане прежде неже разумети отрочати благое или злое, отринет лукавое, еже избрати благое, и оставится земля, еяже ты боишися, от лица двух царей.</p>
<p>Но наведет Господь на тя и на люди твоя и на дом отца твоего дни, иже еще не пришли, от дне в оньже отя ефрема от иуды, царя ассирийска.</p>
<p>И будет в той день, позвиждет Господь мухам, яже владеют частию реки египетския, и пчеле, яже есть во стране ассирийстей:</p>
<p>и приидут вси и почиют в дебрех страны и в пещерах каменных, и во вертепех и во всяцей разселине и во всяцем древе.</p>
<p>В день оный обриет Господь бритвою наятою об ону страну реки царя ассирийска, главу и власы ног, и браду отимет.</p>
<p>И будет в той день, кормити будет человек юницу от волов и две овце:</p>
<p>и будет от множества творения млечнаго, масло и мед снесть всяк оставыйся на земли.</p>
<p>И будет в той день, всяко место, идеже аще будет тысяща лоз винограда, по тысящи сикль, в лядину будет и в терние:</p>
<p>со стрелою и луком внидут тамо, яко лядиною и тернием будет вся земля:</p>
<p>и всяка гора оремая возорется, не найдет тамо страх: будет от лядины и от терния в паству овцам и в попрание волу.</p>
<h4>8</h4>
<p>И рече Господь ко мне: приими себе свиток нов велик и напиши в нем писалом человечим, еже скоро пленение сотворити корыстей, приспе бо:</p>
<p>и свидетели мне сотвори верны человеки, урию иереа и захарию сына варахиина.</p>
<p>И приступих ко пророчице, и во чреве зачат и роди сына. И рече Господь мне: нарцы имя ему: скоро плени, нагло расхити,</p>
<p>зане прежде неже разумети отрочати назвати отца или матерь, приимет силу дамаскову, и корысти самарийския пред царем ассирийским.</p>
<p>И приложи Господь глаголати ко мне еще, глаголя:</p>
<p>понеже не восхотеша людие сии воды силоамли текущия тисе, но восхотеша имети рассона и сына ромелиева царя над вами,</p>
<p>сего ради се, возводит Господь на вы воду реки сильну и многу, царя ассирийска и славу его: и взыдет на всяку дебрь вашу, и обыдет всяку стену вашу,</p>
<p>и отимет от иудеи человека, иже возможет главу воздвигнути, или могущаго что совершити: и будет полк его, во еже наполнити ширину страны твоея, с нами Богъ!</p>
<p>Разумейте, языцы, и покаряйтеся, услышите даже до последних земли: могущии, покаряйтеся: аще бо паки возможете, паки побеждени будете,</p>
<p>и иже аще совет совещаете, разорит Господь, и слово, еже аще возглаголете, не пребудет в вас, яко с нами Бог.</p>
<p>Тако глаголет Господь: крепкою рукою не покаряются хождению пути людий сих, глаголюще:</p>
<p>да не когда рекут: жестоко: все бо, еже аще рекут людие сии, жестоко есть: страха же их не убойтеся, ниже возмятитеся.</p>
<p>Господа сил, того освятите, и той будет тебе в страх.</p>
<p>И аще будеши уповая на него, будет тебе во освящение, а не якоже о камень претыкания преткнешися, ниже яко о камень падения: домове же иаковли в пругле, и в раздолии седящии во Иерусалиме.</p>
<p>Сего ради изнемогут в них мнози, и падут, и сокрушатся, и приближатся, и яти будут человецы в твердыни суще.</p>
<p>Тогда явлени будут печатлеющии закон, еже не учитися.</p>
<p>И речет: пожду Бога отвращшаго лице свое от дому иаковля и уповая буду нань.</p>
<p>Се, аз и дети, яже ми даде Бог: и будут знамения и чудеса в дому израилеве от Господа саваофа, иже обитает на горе сион.</p>
<p>И аще рекут к вам: изыщите чревоволшебников и от земли возглашающих, тщесловующих, иже от чрева глашают, не язык ли к Богу своему взыщет? что испытуют мертвыя о живых?</p>
<p>Закон бо в помощь даде, да рекут не якоже слово сие, заньже не леть дары даяти.</p>
<p>И приидет на вы жесток глад, и будет, егда взалчете, скорбни будете и зло речете князю и отечеству:</p>
<p>и воззрят на небо горе, и на землю низу призрят, и се, скудость тесна и тма, скорбь и теснота и тма, якоже не видети: и не оскудеет в тесноте сый даже до времене.</p>
<h4>9</h4>
<p>Сие прежде испий, скоро твори, страно завулоня и земле неффалимля, и прочии при мори живущии, и об ону страну иордана, галилеа языков.</p>
<p>Людие ходящии во тме видеша свет велий: живущии во стране и сени смертней, свет возсияет на вы.</p>
<p>Множайшии людие, яже извел еси, в веселии твоем: и возвеселятся пред тобою, якоже веселящиися в жатву, и якоже веселятся делящии корысти.</p>
<p>Зане отятся ярем лежай на них, и жезл, иже на выи их: жезл бо истязующих разсыпа Господь, якоже в день, иже на мадиама.</p>
<p>Яко всякую одежду собранну лестию и ризу с примирением отдадут, и восхотят, да быша огнем сожжены были.</p>
<p>Яко отроча родися нам, Сын, и дадеся нам, егоже началство бысть на раме его: и нарицается имя его: велика совета ангел, чуден, советник, Бог крепкий, властелин, Князь мира, Отец будущаго века: приведу бо мир на князи, мир и здравие ему.</p>
<p>И велие началство его, и мира его несть предела на престоле давидове и на царстве его, исправити е и заступити его в суде и правде, отныне и до века: ревность Господа саваофа сотворит сия.</p>
<p>Смерть посла Господь на иакова, и прииде на израиля:</p>
<p>и уразумеют вси людие ефремовы и живущии в самарии, в досаждении и высоцем сердцы глаголюще:</p>
<p>плинфы падоша, но приидите, изсечем камение и посечем черничие и кедры, и созиждем себе столп.</p>
<p>И разрушит Бог востающыя на гору сионю, и враги его разсыплет:</p>
<p>сирию от восток солнца и еллины от запада солнца, поядающыя израиля всеми усты. Во всех сих не отвратися ярость его, но еще рука его высока.</p>
<p>И людие не обратишася, дондеже язвени быша, и Господа не взыскаша.</p>
<p>И отят Господь от израиля главу и ошиб, велика и мала, во един день:</p>
<p>старца и чудящихся лицам, сие начало: и пророка учаща беззаконная, сей ошиб.</p>
<p>И будут блажащии людий сих льстяще, и льстят, яко да поглотят я.</p>
<p>Сего ради о юношах их не возвеселится Господь, и сирот их и вдовиц их не помилует: яко вси беззаконнии и лукавии, и всякая уста глаголют неправду. Во всех сих не отвратися ярость его, но еще рука его высока.</p>
<p>И разгорится яко огнь беззаконие, и яко троскот сухий пояден будет огнем, и разгорится в чащах дубравных и пояст, яже окрест холмов вся.</p>
<p>За ярость гнева Господня сгоре вся земля, и будут людие яко огнем пожжени: человек брата своего не помилует,</p>
<p>но уклонится на десно, яко взалчет, и снесть от шуиих, и не насытится человек ядый плоти мышцы своея: снесть бо манассий ефремово, и ефрем манассиино, яко вкупе повоюют иуду.</p>
<p>Во всех сих не отвратися ярость (его), но еще рука его высока.</p>
<h4>10</h4>
<p>Горе пишущым лукавство: пишущии бо лукавство пишут,</p>
<p>укланяюще суд убогих, восхищающе суд нищих людий моих, яко быти им вдовице в расхищение и сироте в разграбление.</p>
<p>И что сотворят в день посещения? скорбь бо вам отдалече приидет. И к кому прибегнете, да поможет вам? И где оставите славу вашу,</p>
<p>еже не впасти в пленение? И под убиеными падут. И во всех сих не отвратися гнев его, но еще рука его высока.</p>
<p>Горе ассирием, жезл ярости моея и гнев есть в руку их.</p>
<p>Гнев мой послю на язык беззаконен, и своих людий повелю сотворити корысти и пленение, и попрати грады и положити я в прах.</p>
<p>Сей же не тако помысли и душею не тако возмне: но отступит ум его, и еже потребити языки не малы.</p>
<p>И аще рекут ему: ты ли еси един князь?</p>
<p>И речет: не взях ли страны, яже выше вавилона и халани, идеже столп создан, и взях аравию и дамаск и самарию?</p>
<p>Якоже сия взях, и вся княжения возму. Возрыдайте, изваянная во Иерусалиме и в самарии:</p>
<p>якоже бо сотворих самарии и рукотворенным ея, тако сотворю и Иерусалиму и кумиром его.</p>
<p>И будет, егда скончает Господь вся творя в горе сиони и во Иерусалиме, наведет на ум великий на князя ассирийска и на высоту славы очию его.</p>
<p>Рече бо: крепостию руки моея сотворю, и премудростию разума (моего) отиму пределы языков, и силу их пленю,</p>
<p>и сотрясу грады населеныя, и вселенную всю оыму рукою моею яко гнездо, и яко оставленая яица возму: и несть, иже убежит мене, или противу мне речет, и отверзет уста и глумит.</p>
<p>Еда прославится секира без секущаго ею? или вознесется пила без влекущаго ю? Такожде аще кто возмет жезл, или древо: и не тако.</p>
<p>Но послет Господь саваоф на твою честь безчестие, и на твою славу огнь горя возгорится.</p>
<p>И будет свет израилев во огнь, и освятит его огнем горящим, и пояст яко сено вещество.</p>
<p>В той день угаснут горы и холми и дубравы, и пояст от души даже до плотей: и будет бежай, яко бежай от пламене горяща:</p>
<p>и оставльшиися от них будут в число, и отроча малое напишет я.</p>
<p>И будет в той день, не приложится ктому останок израилев, и спасеннии иаковли не будут ктому уповающе на обидевшыя их, но будут уповающе на Бога святаго израилева истиною.</p>
<p>И обратится останок иаковль к Богу крепкому.</p>
<p>И аще будут людие израилевы яко песок морский, останок их спасется:</p>
<p>слово бо совершая и сокращая правдою, яко слово сокращено сотворит Господь во всей вселенней.</p>
<p>Сего ради сия глаголет Господь саваоф: не бойтеся, людие мои, от ассириан, живущии в сионе, яко жезлом поразит тя: язву бо наводит на тя, еже видети путь египта.</p>
<p>Еще бо мало, и престанет гнев, ярость же моя на совет их:</p>
<p>и воздвигнет Бог сил на ня язву, яко язву мадиамлю на месте скорби, и ярость его на путь иже к морю, на путь иже во египет:</p>
<p>и будет в той день, отимется иго его от рамене твоего и страх его от тебе, и согниет иго от рамен ваших.</p>
<p>Приидет бо во град аггай, и прейдет в магеддо, и в махмасе положит сосуды своя.</p>
<p>И минет дебрь, и приидет во аггай: страх приимет раму град саулов,</p>
<p>побегнет дщерь галимля, услышится в лаисе, услышится во анафофе.</p>
<p>И ужасеся мадемина и живущии во гивиме.</p>
<p>Утешайте днесь еже на пути пребыти: утешайте рукою гору дщерь сионю, и холми, иже во Иерусалиме:</p>
<p>се Владыка Господь саваоф смятет славныя со крепостию, и высоции укоризною сокрушатся, и высоцыи смирятся,</p>
<p>и падут высоцыи мечем, ливан же с высокими падется.</p>
<h4>11</h4>
<p>И изыдет жезл из корене иессеова, и цвет от корене его взыдет:</p>
<p>и почиет на нем дух Божий, дух премудрости и разума, дух совета и крепости, дух ведения и благочестия:</p>
<p>исполнит его дух страха Божия: не по славе судити имать, ниже по глаголанию обличит,</p>
<p>но судит правдою смиренному суд и обличит правостию смиренныя земли, и поразит землю словом уст своих и духом устен убиет нечестиваго:</p>
<p>и будет препоясан правдою о чреслех своих и истиною обвит по ребрам своим:</p>
<p>и пастися будут вкупе волк с агнцем, и рысь почиет со козлищем, и телец и юнец и лев вкупе пастися будут, и отроча мало поведет я:</p>
<p>и вол и медведь вкупе пастися будут, и вкупе дети их будут, и лев аки вол ясти будет плевы:</p>
<p>и отроча младо на пещеры аспидов и на ложе изчадий аспидских руку возложит:</p>
<p>и не сотворят зла, ни возмогут погубити ни когоже на горе святей моей: яко наполнися вся земля ведения Господня, аки вода многа покры море.</p>
<p>И будет в день оный корень иессеов, и востаяй владети языки, на того языцы уповати будут: и будет покой его честь.</p>
<p>И будет в день оный, приложит Господь показати руку свою, еже возревновати по останку прочему людий, иже аще останет от ассириов и от египта, и вавилона и от ефиопии, и от еламитов и от востоков солнца, и от аравии и от островов морских.</p>
<p>И воздвигнет знамение в языки, и соберет погибшыя израилевы, и расточенныя иудины соберет от четырех крил земли.</p>
<p>И отимется ревность ефремова, и врази иудины погибнут: ефрем не возревнует иуде, и иуда не оскорбит ефрема.</p>
<p>И полетят в кораблех иноплеменничих, море купно пленят, и сущих от восток солнца, и идумею: и на моава первее руки возложат, сынове же аммони первии покорятся.</p>
<p>И опустошит Господь море египетское и возложит руку свою на реку духом пресильным: и поразит на седмь дебрий, якоже преходити ю во обувении:</p>
<p>и будет прошествие людем моим оставшым во египте, и будет израилю, якоже в день, егда изыде от земли египетския.</p>
<h4>12</h4>
<p>И речеши в день оный: благословлю и тя, Господи, яко разгневался еси на мя, и отвратил еси ярость твою (от мене), и помиловал мя еси.</p>
<p>Се, Бог мой спас мой, уповая буду на него и не убоюся: зане слава моя и похвала моя Господь, и бысть ми во спасение.</p>
<p>И почерпите воду со веселием от источник спасения.</p>
<p>И речеши в день оный: хвалите Господа, воспойте имя его, возвестите во языцех славная его, поминайте, яко вознесеся имя его.</p>
<p>Хвалите имя Господне, яко высокая сотвори: возвестите сия по всей земли.</p>
<p>Веселитеся и радуйтеся, живущии в сионе, яко вознесеся святый израилев посреде тебе.</p>
<h4>13</h4>
<p>Видение на вавилона, еже виде исаиа сын амосов.</p>
<p>На горе польней воздвигните знамение, вознесите глас им, не бойтеся, поущайте рукою, отверзите, князи.</p>
<p>Аз повелеваю, освященни суть: и аз веду их, исполини идут исполнити ярость мою радующеся, вкупе и укаряюще.</p>
<p>Глас языков многих на горах, подобен языков многих, глас царей и языков собравшихся: Господь саваоф заповеда языку оружеборцу</p>
<p>приити от земли издалеча, от края основания небесе, Господь и оружеборцы его, растлити всю вселенную.</p>
<p>Рыдайте: близ бо день Господень, и сокрушение от Бога приидет:</p>
<p>сего ради всяка рука разслабеет, и всяка душа человеча убоится,</p>
<p>и смятутся послы, и болезни приимут я яко жены раждающия: и поскорбят друг ко другу, и ужаснутся, и лице свое яко пламень изменят.</p>
<p>Се бо, день Господень грядет неизцельный, ярости и гнева, положити вселенную (всю) пусту и грешники погубити от нея.</p>
<p>Звезды бо небесныя и орион и все украшение небесное света своего не дадят, и помрачится солнце возсиявающее, и луна не даст света своего.</p>
<p>И заповем всей вселенней злая и нечестивым грехи их, и погублю укоризну беззаконных и укоризну гордых смирю:</p>
<p>и будут оставшии честнии паче, нежели злато нежженое, и человек честен будет паче, нежели камень, иже от суфира.</p>
<p>Разярится бо небо, и земля потрясется от оснований своих, за ярость гнева Господа саваофа в день, в оньже приидет ярость его.</p>
<p>И будут оставшии яко серна бежащая и яко овца заблудившая, и не будет собираяй, яко человеку в люди своя возвратитися, и человек во страну свою побегнет.</p>
<p>Иже бо аще пленится, поразится, и иже собрани суть, мечем падут.</p>
<p>И чада их пред ними разбиют, и домы их пленят, и жены их поймут.</p>
<p>Се, аз возбуждаю на вы мидов, иже сребра не вменяют, ниже злата требуют:</p>
<p>стреляния юношеская сокрушат, и чад ваших не помилуют, ниже пощадят чад твоих очи их.</p>
<p>И будет вавилон, иже нарицается славный от царя халдейска, якоже разсыпа Бог содому и гоморру,</p>
<p>не населится в вечное время, и не внидут в онь чрез многия роды, ниже пройдут его аравляне, ниже пастуси почиют в нем.</p>
<p>И почиют тамо зверие, и наполнятся домове шума, и почиют ту сирини, и беси тамо воспляшут,</p>
<p>и онокентавры тамо вселятся, и вогнездятся ежеве в домех их.</p>
<h4>14</h4>
<p>Скоро идет и не умедлит: и помилует Господь иакова и изберет паки израиля, и почиют на земли своей, и пришлец приложится к ним и приложится к дому иаковлю,</p>
<p>и поймут их языцы и введут на место их, и наследят и умножатся на земли Божии в рабы и рабыни: и будут пленени пленившии я, и обладани будут обладавшии ими.</p>
<p>И будет в той день, упокоит тя Господь от болезни и ярости твоея и от работы жестокия, еюже работал еси им.</p>
<p>И приимеши плачь сей на царя вавилонска и речеши в той день: како преста истязуяй и преста понуждаяй?</p>
<p>Сокруши Бог ярем грешников, ярем князей,</p>
<p>поразив язык яростию, язвою неизцельною, поражаяй язык язвою ярости, еюже не пощаде, почи уповающи.</p>
<p>Вся земля вопиет со веселием,</p>
<p>и древа ливанова возвеселишася о тебе и кедр ливанский: отнележе ты уснул еси, не взыде посекаяй нас.</p>
<p>Ад доле огорчися, срет тя: восташа с тобою вси исполини обладавшии землею, подвизавшии от престолов своих всех царей языческих.</p>
<p>Вси отвещают и рекут тебе: и ты пленен еси, якоже и мы: и в нас вменен еси.</p>
<p>Сниде слава твоя во ад, многое веселие твое: под тобою постелют гнилость, и покров твой червь.</p>
<p>Како спаде с небесе денница восходящая заутра? сокрушися на земли посылаяй ко всем языком.</p>
<p>Ты же рекл еси во уме твоем: на небо взыду, выше звезд иебесных поставлю престол мой, сяду на горе высоце, на горах высоких, яже к северу:</p>
<p>взыду выше облак, буду подобен вышнему.</p>
<p>Ныне же во ад снидеши и во основания земли.</p>
<p>Видевшии тя удивятся о тебе и рекут: сей человек раздражаяй землю, потрясаяй цари,</p>
<p>положивый вселенную всю пусту и грады ея разсыпа, плененых не разреши.</p>
<p>Вси царие языков успоша в чести, кийждо в дому своем.</p>
<p>Ты же повержен будеши в горах, яко мертвец мерзкий со многими мертвецы изсечеными мечем, сходящими во ад.</p>
<p>Якоже риза в крови намочена не будет чиста, такожде и ты не будеши чист, зане землю мою погубил еси и люди моя избил еси: не пребудеши в вечное время, семя злое.</p>
<p>Уготови чада твоя на убиение грехами отца твоего, да не востанут и наследят землю и наполнят землю ратьми.</p>
<p>И востану на ня, глаголет Господь саваоф, и погублю имя их, и останок, и семя: сия глаголет Господь.</p>
<p>И положу вавилона пуста, яко вогнездитися ежем, и будет ни во чтоже: и положу и брения пропасть в пагубу.</p>
<p>Сия глаголет Господь саваоф: якоже глаголах, тако будет, и якоже совещах, тако пребудет,</p>
<p>еже погубити ассириан на земли моей и на горах моих: и будут в попрание, и отимется от них ярем их, и слава их от рамен их отимется.</p>
<p>Сей совет, егоже совеща Господь на всю вселенную, и сия рука на вся языки вселенныя:</p>
<p>яже бо Бог святый совеща, кто разорит? и руку его высокую кто отвратит?</p>
<p>В лето, в неже умре ахаз царь, бысть глагол сей:</p>
<p>не радуйтеся, вси иноплеменницы, сокрушися бо ярем биющаго вы: от семене бо змиина изыдут изчадия аспидов, и изчадия их изыдут змии парящии:</p>
<p>и упасутся убозии им, нищии же человецы в мире почиют: и потребит гладом семя твое, и останок твой избиет.</p>
<p>Восплачитеся, врата градов, да возопиют грады смятеннии, иноплеменницы вси, зане дым от севера идет, и несть, иже пребудет.</p>
<p>И что отвещают царие языков? яко Господь основа сиона, и тем спасутся смиреннии людий его.</p>
<h4>15</h4>
<p>Нощию погибнет моавитска земля, нощию бо погибнет стена моавитская.</p>
<p>Плачитеся о себе, погибнет бо и дивон, идеже требище ваше: тамо взыдете плакатися над нававом моавитским. Плачитеся, на всяцей главе плешь, вся мышцы обсечены,</p>
<p>на стогнах его препояшитеся во вретища, и восплачитеся на храминах его и на улицах его и на стогнах его, вси возрыдайте с плачем.</p>
<p>Яко возопи есевон и елеала, даже до иассы услышася глас их: сего ради чресла моавитиды вопиют, душа ея увесть.</p>
<p>Сердце моавитиды вопиет в ней даже до сигора: юница бо есть трилетна. В возшествии же луифа к тебе плачущеся взыдут путем арониимлим: вопиет сотрение и трус.</p>
<p>Вода немримля пуста будет, и трава ея оскудеет: травы бо зелены не будет.</p>
<p>Еда и сице спасется? наведу бо на дебрь аравлян, и возмут ю:</p>
<p>прейде бо вопль предел земли моавитския до агаллима, и плачь ея даже до кладязя елимля.</p>
<p>Вода бо димоня наполнится крове: наведу бо на димона аравляны, и возму семя моавле и ариилево и останок адаминь.</p>
<h4>16</h4>
<p>Послю аки гады на землю: еда камень и пуст есть гора дщере сиони?</p>
<p>Будеши бо аки птицы парящия птенец отятый, дщи моавля, потом же арнон множайше совещавай.</p>
<p>Сотворите покров плача ея присно: в полуденней тме бегут, ужаснушася: да не отведешися,</p>
<p>обитати будут в тебе беглецы моавли: будут в покровение вам от лица гонящаго, яко отяся помощь твоя, и князь погибе попираяй от земли.</p>
<p>И исправится с милостию престол, и сядет на нем со истиною во скинии давидове, судя и взыская суд и ускоряя правду.</p>
<p>Слышахом укоризну моавлю, укоритель (бысть) зело, гордыню отях: не тако волхвование твое, не тако.</p>
<p>Восплачется моав, в моавитиде бо вси восплачутся: живущым же в сефе помышления, и не усрамишися.</p>
<p>Поля есевоня возрыдают, виноград севамань: пожирающии языков, поперите винограды его, даже до иазира: не совокупитеся, обходите пустыню, посланнии осташася, проидоша бо море.</p>
<p>Сего ради восплачуся яко плачем иазировым о винограде севамани: древа твоя посече есевон и елиала, яко на жатву твою и на оымание вина поперу, и вся падутся.</p>
<p>И отимется радость и веселие от виноградов, и в виноградех твоих не возрадуются, и не изгнетут вина в точилех, престало бо есть:</p>
<p>сего ради чрево мое на моава аки гусли возгласит, и внутренняя моя аки стену обновил еси.</p>
<p>И будет в посрамление тебе, и яко утрудися моав о требищих, и внидет в рукотворенная своя, да помолится, и не возмогут избавити его.</p>
<p>Сие слово еже глагола Господь на моава, егда возглагола.</p>
<p>И ныне глаголю: в триех летех лет наемника обезчестится слава моавля во всем богатстве мнозе, и оставится умален и нечестен.</p>
<h4>17</h4>
<p>Се, дамаск возмется от градов и будет в падение.</p>
<p>Оставлен в век, в ложе стадам и в покой, и не будет отгоняяй.</p>
<p>И ксему не будет укреплен, еже вбегнути тамо ефрему: и ксему не будет царство в дамасце, и останок сирян погибнет: неси бо ты лучший от сынов израилевых и славы их: сия глаголет Господь саваоф.</p>
<p>Будет в той день помрачение славы иаковли, и тучная славы его потрясутся.</p>
<p>И будет, якоже аще кто собирает жатву стоящую, и семя класов пожинает: и будет, якоже аще кто собирает класы в дебри тверде.</p>
<p>И останется в ней стеблие, или аки зерна маслична две или три на версе высоце, или четыре или пять на ветвии ея останут: сия глаголет Господь Бог израилев.</p>
<p>В той день уповая будет человек на сотворшаго и, и очи его ко святому израилеву воззрят,</p>
<p>и не будут уповающе на требища, ниже на дела рук своих, яже сотвориша персты их, и не будут смотрити на дубравы, ниже на мерзости их.</p>
<p>В той день будут гради твои оставлени, якоже оставиша аморрее и евее от лица сынов израилевых: и будут пусти,</p>
<p>зане оставил еси Бога спаса твоего и Господа помощника твоего не помянул еси: сего ради насадиши сад неверен и семя неверно.</p>
<p>В оньже бо день аще насадиши, прельстишися: а еже аще заутра посееши, то процветет на жатву, во оньже день наследиши, и аки отец человечь наследие даси сыном твоим.</p>
<p>о, люте множеству языков многихъ! аки море волнующееся, тако смятетеся, и хребет языков многих яко вода возшумит:</p>
<p>аки вода многа языцы мнози, аки (шум) воды многия нуждею носимыя: и отвержет его и далече поженет его, аки прах плевный веющих противу ветра, и яко прах колесный буря возносящая.</p>
<p>К вечеру, и будет плачь: прежде заутрия, и не будет: сия часть пленивших ны, и жребий наследивших нас.</p>
<h4>18</h4>
<p>Горе корабелным крилам земли, яже об ону страну рек ефиопских.</p>
<p>Посылаяй по морю послы в залог и послания книжная верху воды: пойдут бо вестницы легцы ко языку высоку и к людем странным и строптивым. Кто далее их? язык безнадежен и попран.</p>
<p>Ныне реки земныя вся аки страна населена населится, страна их аки знамение от горы воздвигнется, аки глас трубы услышан будет.</p>
<p>Яко тако ми рече Господь: утверждение будет в моем граде, аки свет зноя полуденнаго и аки облак росный в день жатвы будет.</p>
<p>Прежде жатвы, егда совершится цвет, и грезн произыдет по цвете недозрел: и отимет гроздие малое серпами и лозие отимет и посечет,</p>
<p>и оставит вкупе птицам небесным и зверем земным: и соберутся на ня птицы небесныя, и вси зверие земли нань приидут.</p>
<p>В то время принесутся дары Господу саваофу от людий оскорбленых и отторженых и от людий великих, отныне и в вечное время: язык надеющься и попран, иже есть в части речней страны своея, на место, идеже имя Господа саваофа, на гору сионю.</p>
<h4>19</h4>
<p>Се, Господь седит на облаце легце и приидет во египет, и потрясутся рукотворенная египетская от лица его, и сердца их разслабнут в них.</p>
<p>И востанут египтяне на египтяны, и воюружится человек на брата своего, и всяк на ближняго своего, востанет град на град и закон на закон.</p>
<p>И возмятется дух египтян в них, и совет их разсыплю, и вопросят богов своих и кумиров своих, и гласящих от земли и чревоволшебников.</p>
<p>И предам египет в руце человеков властелей жестоких, и царие жестоцы обладати будут ими: сия глаголет Господь саваоф.</p>
<p>И испиют египтяне воду, яже при мори, а река оскудеет и изсхнет.</p>
<p>И оскудеют реки и ровенницы речнии: и изсхнет весь сонм водный, и во всяцем лузе тростнем и ситнем,</p>
<p>и злак зеленый весь иже окрест реки, и все сеемое при реце посхнет ветром растленно.</p>
<p>И возстенят рыбарие, и возстенят вси мещущии удицу в реку, и мещущии неводы и мещущии сети возрыдают.</p>
<p>И студ приимет делающих лен разчесаный и делающих виссон, и будут делающии я в болезни,</p>
<p>и вси творящии сикеру опечалятся и поболят душами.</p>
<p>И юродиви будут князи танесовы: мудрии царевы советницы, совет их о‹юродеет. Како речете царю: сынове смысленых мы, сынове царей древних?</p>
<p>Где суть ныне мудрии твои, и да возвестят тебе и рекут: что совеща Господь саваоф на египет?</p>
<p>Оскудеша князи танесовы, и вознесошася князи мемфитстии, и прельстят египта по племеном.</p>
<p>Господь бо раствори им дух прельщения, и прельстиша египта всеми делесы своими, якоже прельщается пияный и купно блюющь.</p>
<p>И не будет египтяном дела, еже бы сотворило главу и ошиб, и начало и конец.</p>
<p>В той день будут египтяне аки жены во страсе и трепете от лица руки Господа саваофа, юже той возложит на ня.</p>
<p>И будет страиа иудейска во страх египтяном: всяк, иже аще воспомянет ю им, убоятся совета ради, егоже совеща Господь саваоф нань.</p>
<p>В той день будет пять градов во египте, глаголющих языком ханаанитским и кленущихся именем Господа саваофа: град аседек прозовется един град.</p>
<p>В той день будет жертвенник Господеви в земли египетстей и столп в пределех его Господеви.</p>
<p>И будет в знамение во век Господеви в земли египетстей: яко возопиют ко Господу на оскорбляющыя их, и послет им Господь человека, иже спасет я, судяй спасет я.</p>
<p>И познан будет Господь египтяном: и уведят египтяне Господа в той день и сотворят жертвы и дары, и обещают обеты Господеви и воздадят.</p>
<p>И поразит Господь египтян язвою великою и изцелит их цельбою, и обратятся ко Господеви, и услышит их и изцелит их цельбою.</p>
<p>В той день будет путь от египта ко ассирианом, и внидут ассириане во египет, и египтяне пойдут ко ассирианом, и поработают египтяне ассирианом.</p>
<p>В той день будет израиль третий во египтянех и во ассирианех, благословен на земли,</p>
<p>юже благослови Господь саваоф, глаголя: благословени людие мои, иже во египте и иже во ассириах, и наследие мое израиль.</p>
<h4>20</h4>
<p>В лето, в неже вниде танафан во азот, егда послан бысть от арны, царя ассирийскаго, и воева на азот и взя его,</p>
<p>тогда рече Господь ко исаии сыну амосову, глаголя: иди и сверзи вретище со чресл своих, и сандалия твоя иззуй с ног твоих, и сотвори сице, ходя наг и бос.</p>
<p>И рече Господь: якоже ходил раб мой исаиа наг и бос три лета, три лета будут знамения и чудеса египтяном и ефиопляном:</p>
<p>яко такожде отведет царь ассирийск плен египетск и ефиопск, юношы и старцы, наги и босы, откровены во стыдение египту.</p>
<p>И постыдятся побеждени египтяне о ефиоплянех, на нихже уповаху египтяне, бяху бо им слава.</p>
<p>И рекут живущии на острове сем в день оный: се, мы бехом уповающе бежати к ним на помощь, иже не могоша спастися от царя ассирийска, и како мы спасемся?</p>
<h4>21</h4>
<p>Якоже буря сквозе пустыню проходит, от пустыни исходящая из земли,</p>
<p>страшно видение и жестоко поведася мне: преступаяй преступает, и беззаконнуяй беззаконствует: на мя еламите, и послы персстии на мя идут: ныне воздохну и утешу себе.</p>
<p>Сего ради наполнишася чресла моя разслабления, и болезни прияша мя аки раждающую: неправдовах еже не слышати, потщахся еже не видети.</p>
<p>Сердце мое заблуждает, и беззаконие погружает мя, душа моя стоит во страсе.</p>
<p>Уготовите трапезу, ядите, пийте: воставше, князи, уготовите щиты,</p>
<p>яко тако рече Господь ко мне: шед постави себе стража, и еже аще узриши, возвести.</p>
<p>И узрех всадники конныя два, всадника на осляти и всадника на велблюде. Послушай слушанием многим</p>
<p>и призови урию на стражбу Господню. И рече: стоях выну день, и у полчища аз стоях всю нощь,</p>
<p>и се, сам грядет (муж) всадник двоконный, и отвещав рече: паде, паде вавилон, и вси кумиры его и вся рукотворенная его сокрушишася на земли.</p>
<p>Послушайте, оставшиися, и болезнующии, услышите: еже слышах от Господа саваофа, Бог израилев возвести нам.</p>
<p>Ко мне зови от сиира: стрегите забрала.</p>
<p>Стрегу заутра и нощию. Аще ищеши, ищи и у мене обитай.</p>
<p>В дубраве в вечер преспиши, или на пути деданове.</p>
<p>Во сретение жаждущему воду принесите, живущии во стране феманове, со хлебы сретайте бежащыя множества ради убиенных</p>
<p>и множества ради заблуждающих, и множества ради мечей и множества ради луков напряженных, и множества ради падших на сечи.</p>
<p>Яко сице рече Господь ко мне: еще лето (едино), якоже лето наемника, оскудеет слава сынов кидарских,</p>
<p>и останок луков сильных сынов кидарских будет мал, яко Господь Бог израилев глагола.</p>
<h4>22</h4>
<p>Что бысть тебе, яко ныне возлезосте вси на храмины тщетныя?</p>
<p>Наполнися град вопиющих, уязвленнии твои не мечьми уязвлени, ниже мертвецы твои умерщвлени ратию:</p>
<p>вси князи твои побегоша, и плененнии жестоце суть связани, и крепцыи в тебе далече отбежаша.</p>
<p>Сего ради рекох: оставите мене, да горце восплачуся: не належите утешати мя о сокрушении дщере рода моего:</p>
<p>яко день мятежа и пагубы и попрания, и смятение от Господа саваофа: в дебри сиони скитаются, от мала даже до велика скитаются по горам.</p>
<p>Еламите же взяша тулы, и всадницы человецы на конех, и собор ополчения.</p>
<p>И будут избранны дебри твоя, наполнятся колесниц, конницы же заступят врата твоя</p>
<p>и открыют врата иудина, и воззрят в той день во избранныя домы града,</p>
<p>и открыют сокровенная домов краеградия давидова, и узрят, яко множайшии суть, и яко отвратиша воду древния купели во град,</p>
<p>и яко разориша домы Иерусалимли на утверждение стене градней.</p>
<p>И сотвористе себе воду между двема стенама, внутрьуду купели древния, и не воззресте на сотворившаго ю исперва, и сограждшаго ю не видесте.</p>
<p>И призва Господь, Господь саваоф в той день плачь и рыдание, и острижение и препоясание во вретища:</p>
<p>тии же сотвориша радость и веселие, закалающе телцы и жруще овцы, яко ясти мяса и пити вино, глаголюще: да ямы и пием, утре бо умрем.</p>
<p>И откровенна сия суть во ущию Господа саваофа, яко не оставится вам той грех, дондеже умрете.</p>
<p>Сице глаголет Господь саваоф: иди в кущу ко сомнану строителю дому и рцы ему:</p>
<p>что ты зде, и что тебе зде, яко истесал еси себе зде гроб и сотворил еси себе на высоце гроб, и написал еси себе на камени кущу?</p>
<p>Се, ныне Господь саваоф извержет и сотрет мужа, и отимет утварь твою и венец твой славный,</p>
<p>и повержет тя во страну велику и безмерну, и тамо умреши: и положит колесницу твою добрую в безчестие и дом князя твоего в попрание:</p>
<p>и извержешися от строителства твоего и от степене твоего.</p>
<p>И будет в той день, и призову раба моего елиакима сына хелкиева</p>
<p>и облеку его во утварь твою, и венец твой дам ему и державу твою, и строителство твое дам в руце его, и будет яко отец живущым во Иерусалиме и живущым во иудеи.</p>
<p>И дам ему славу давидову, и обвладеет, и не будет противоглаголющаго: и дам ему ключь дому давидова на рамо его, и отверзет, и не будет затворяющаго, и затворит, и не будет отверзающаго.</p>
<p>И поставлю его князя на месте верне, и будет на престоле славы дому отца своего.</p>
<p>И будет уповаяй на него всяк славный в дому отца его, от мала даже до велика: и будут зависяще на нем.</p>
<p>В той день, сия глаголет Господь саваоф, подвигнется человек утвержден на месте верне, и отимется, и падет, и потребится слава, яже на нем, яко Господь глагола.</p>
<h4>23</h4>
<p>Плачитеся, корабли кархидонстии, яко погибе, и ктому не идут от земли китиейския, отведеся пленен.</p>
<p>Кому подобни быша живущии во острове, купцы финичестии, преходящии море?</p>
<p>В воде мнозе семя купеческо, аки жатве вносимей купцы язычестии.</p>
<p>Усрамися, сидоне, рече море. Крепость же морская рече: не болех, ни породих, ни вскормих юнош, ниже вознесох девиц.</p>
<p>Егда же слышано будет во египте, приимет я болезнь о тире.</p>
<p>Идите в кархидон, плачитеся, живущии во острове сем.</p>
<p>Не сие ли бе величание вам исперва, прежде неже предану быти ему?</p>
<p>Кто сия совеща на тира? еда хуждший есть, или не крепкий есть? купцы его славнии князи земли.</p>
<p>Господь саваоф совеща разсыпати всякую гордыню славных и обезчестити всякое славное на земли.</p>
<p>Делай землю твою, ибо корабли ктому не приидут от кархидона.</p>
<p>И рука твоя ктому не укрепеет по морю, разгневляющая царей. Господь саваоф заповеда о ханаане, еже погубити крепость его.</p>
<p>И рекут: ктому не приложите укаряти и обидети дщерь сидоню: и аще отидеши ко китииом, ниже тамо будет тебе покой:</p>
<p>и в землю халдейску, но и та опустела от ассириан, яко стена ея падеся.</p>
<p>Плачитеся, корабли кархидонстии, яко погибе твердыня ваша.</p>
<p>И будет в той день, оставлен будет тир седмьдесят лет, якоже время (единаго) царя, яко время человеческо: и по седмидесятих летех будет тир яко песнь блудницы.</p>
<p>Возми гусли, обыди град, блудница забвеная, добре погуди, много воспой, да память твоя будет.</p>
<p>И будет по седмидесятих летех, присещение сотворит Бог тиру, и паки возставится на прежднее и будет торжище всем царствам вселенныя на лицы земли.</p>
<p>И будет его купля и мзда свято Господеви, не им собрано будет, но живущым пред Господем, вся купля его, ясти и пити и наполнитися, и в сытость, на память пред Господем.</p>
<h4>24</h4>
<p>Се, Господь разсыплет вселенную и опустошит ю, и открыет лице ея и расточит живущыя на ней.</p>
<p>И будут людие аки жрец, и раб аки господин, и раба аки госпожа: будет купуяй яко продаяй, и взаим емляй аки заимодавец, и должный аки емуже есть должен.</p>
<p>Тлением истлеет земля, и расхищением расхищена будет земля: уста бо Господня глаголаша сия.</p>
<p>Восплакася земля, и растленна бысть вселенная, восплакашася высоцыи земли.</p>
<p>Земля бо беззаконие сотвори живущих ради на ней, понеже преступиша закон и измениша заповеди, разрушиша завет вечный.</p>
<p>Сего ради проклятие пояст землю, яко согрешиша живущии на ней: сего ради убози будут живущии на земли, и останется человеков мало.</p>
<p>Восплачется вино, возрыдает виноград, возстенут вси радующиися душею.</p>
<p>Престало есть веселие тимпанов, преста высокодерзость и богатство нечестивых, престал есть глас гуслей:</p>
<p>усрамишася, не пиша вина, горька бысть сикера пиющым.</p>
<p>Опусте всяк град, заключит храм, еже не внити.</p>
<p>Плачитеся о вине всюду, престала есть радость вся земная, отиде вся радость земли.</p>
<p>И останут гради пусти, и домове оставлени погибнут.</p>
<p>Сия вся будут на земли среди языков: якоже аще кто отрясает масличину, тако отрясут их: и (якоже) аще останет от оымания винограда,</p>
<p>сии гласом возопиют: оставшиися же на земли возрадуются со славою Господнею, возмятется вода морская.</p>
<p>Сего ради слава Господня во островех будет морских, имя Господне прославлено будет.</p>
<p>Господи Боже израилев, от крил земных чудеса слышахом, надежда благочестивому: и рекут: (горе хулящым, иже хулят закон,) горе преступником, иже преступают закон.</p>
<p>Страх и пропасть и сеть на вас живущих на земли.</p>
<p>И будет, бежай страха впадет в пропасть, и излазяй из пропасти имется в сеть: яко окна с небесе отверзошася, и потрясутся основания земная.</p>
<p>Мятежем возмятется земля, и скудостию оскудеет земля.</p>
<p>Преклонися и потрясеся земля аки овощное хранилище, и аки пиян и шумен падет и не возможет востати, преодоле бо на ней беззаконие.</p>
<p>И будет в той день, наведет Господь на утварь небесную руку и на цари земныя.</p>
<p>И соберут собрание ея и затворят в тверди и в темницы: мноземи роды будет посещение их.</p>
<p>И истает плинфа и падет стена, и устыдится луна и посрамится солнце: яко воцарится Господь в сионе и во Иерусалиме и пред старейшины славен будет.</p>
<h4>25</h4>
<p>Господи Боже мой, прославлю тя, воспою имя твое, яко сотворил еси чудная дела, совет древний истинный: да будет, Господи.</p>
<p>Яко положил еси грады в персть, грады твердыя, еже пасти основанием их, нечестивых град да не созиждется во век.</p>
<p>Сего ради благословят тя людие нищии, и гради человеков обидимых возблагословят тя.</p>
<p>Был бо еси всякому граду смиренному помощник, и изнемогающым за оскудение покров, от человек злых избавиши их: покров жаждущих, и дух человеков обидимых.</p>
<p>Аки человецы малодушнии жаждущии в сионе, яко избавиши их от человек нечестивых, имже нас предал еси.</p>
<p>И сотворит Господь саваоф всем языком: на горе сей испиют радость, испиют вино,</p>
<p>помажутся миром на горе сей: предаждь сия вся языком: той бо совет на вся языки.</p>
<p>Пожре смерть возмогши, и паки отят Господь Бог всякую слезу от всякаго лица: поношение людий отят от всея земли, уста бо Господня глаголаша (сия).</p>
<p>И рекут в день оный: се, Бог наш, наньже уповахом, и спасет нас: сей Господь, потерпехом его, и возрадовахомся и возвеселихомся о спасении нашем.</p>
<p>Покой даст Бог на горе сей, и поперется моавитида, якоже топчут ток колесницами.</p>
<p>И воздвигнет руце свои, якоже и той смири, еже погубити: и смирит гордыню его, на няже руце возложи.</p>
<p>И высоту убежища ограды твоея смирит, и обнизится даже до земли.</p>
<h4>26</h4>
<p>В той день воспоют песнь сию в земли иудейстей, глаголюще: се, град крепок, и спасение нам положит стену и ограждение.</p>
<p>Отверзите врата, да внидут людие хранящии правду и хранящии истину,</p>
<p>приемлющии истину и хранящии мир.</p>
<p>Яко на тя надеянием надеяшася, Господи, во век, Боже великий, вечный,</p>
<p>иже смирив низвел еси живущыя в высоких: грады крепкия разориши и обнизиши я даже до земли.</p>
<p>И поперут я ноги кротких и смиренных.</p>
<p>Путь благочестивых прав бысть, и приуготован путь благочестивых.</p>
<p>Путь бо Господень суд: уповахом на имя твое и память, еяже желает душа наша.</p>
<p>От нощи утренюет дух мой к тебе, Боже, зане свет повеления твоя на земли: правде научитеся, живущии на земли.</p>
<p>Преста бо нечестивый: всяк, иже не научится правде на земли, истины не сотворит: да возмется нечестивый, да не видит славы Господни.</p>
<p>Господи, высока твоя мышца, и не ведеша, разумевше же постыдятся: ревность приимет люди ненаказанныя, и ныне огнь супостаты пояст.</p>
<p>Господи Боже наш, мир даждь нам, вся бо воздал еси нам.</p>
<p>Господи Боже наш, стяжи ны: Господи, разве тебе иного не вемы: имя твое именуем.</p>
<p>Мертвии же живота не имут видети, ниже врачеве воскресят: сего ради навел еси и погубил еси, и взял еси всяк мужеск пол их.</p>
<p>Приложи им зла, Господи, приложи зла славным земли.</p>
<p>Господи, в скорби помянухом тя, в скорби мале наказание твое нам.</p>
<p>И яко болящая приближается родити и в болезни своей воскрича, тако быхом возлюбленному твоему.</p>
<p>Страха ради твоего, Господи, во чреве прияхом и поболехом, и родихом дух спасения твоего, егоже сотворихом на земли: не падемся, но падутся вси живущии на земли.</p>
<p>Воскреснут мертвии и востанут иже во гробех, и возрадуются иже на земли: роса бо, яже от тебе, изцеление им есть, земля же нечестивых падет.</p>
<p>Идите, людие мои, внидите во храмину вашу, затворите двери своя, укрыйтеся мало елико елико, дондеже мимоидет гнев Господень.</p>
<p>Се бо, Господь от святаго (места) наводит гнев на живущыя на земли: и открыет земля кровь свою и не покрыет избиеных.</p>
<h4>27</h4>
<p>В той день наведет Господь мечь святый и великий и крепкий на драконта змиа бежаща, на драконта змиа лукаваго, и убиет драконта сущаго в мори.</p>
<p>В той день виноград добрый, желание пети над ним:</p>
<p>аз град крепкий, град воюемый, всуе напою его: пленен бо будет нощию, в день же падется стена его: несть того, иже не возмет его.</p>
<p>Кто мя приставит стрещи стеблие на ниве? ради вражды сея отринух и. ~бо сего ради сотвори Господь Бог вся, елика совеща.</p>
<p>И сгорех, возопиют живущии в нем: сотворим мир ему, сотворим мир,</p>
<p>приходящая чада иаковля: прозябнет и процветет израиль, и наполнится вселенная плода его.</p>
<p>Еда якоже той порази, и сам сице уязвится? и якоже сам уби, такожде убиен будет?</p>
<p>Сваряся и укоряя отпустит я: не ты ли был еси помышляя духом жестоким, убити я духом ярости?</p>
<p>Сего ради отимется беззаконие иаковле, и сие есть благословение его, егда отиму грех его, егда положат все камение требищ сокрушено аки прах дробный: и не пребудут древеса их, и кумиры их будут посечени, аки дубрава далече.</p>
<p>Обитающее стадо отпущенно будет, аки стадо оставленое: и будет много время в пажить, и тамо почиют стада.</p>
<p>И по времени не будет в нем всякаго злака, занеже изсхнет: жены грядущыя с позорища, приидите: не суть бо людие имуще смысла, сего ради не ущедрит сотворивый я, ниже создавый их помилует.</p>
<p>И будет в той день, заградит Господь от ровенника речнаго, даже до ринокоруры (града): вы же соберите сыны израилевы по единому.</p>
<p>И будет в той день, вострубят трубою великою, и приидут погубляемии во стране ассирийстей и погубляемии во египте, и поклонятся Господеви на горе святей во Иерусалиме.</p>
<h4>28</h4>
<p>Горе венцу гордыни, наимницы ефремовы, цвет отпадый от славы, на версе горы тучныя пиянии без вина.</p>
<p>Се, крепка и жестока ярость Господня, аки град низпущаемый не имый крова, насильио низпущаемый: якоже воды многое множество влекущее страну, земли сотворит покой рукама,</p>
<p>и ногама поперется венец гордыни, наимницы ефремовы.</p>
<p>И будет цвет отпадый от надежды славы на версе горы высокия, аки ранний плод смоквин: видевый его, прежде взятия в руце свои, восхощет поглотити его.</p>
<p>В той день будет Господь саваоф венец надежди, сплетеный славою оставшымся людем.</p>
<p>И оставятся духом судным на суд, и крепость возбраняющих погубляти.</p>
<p>Сии бо вином суть прельщени: прельстишася сикеры ради, жрец и пророк изступиша ума от сикеры, пожерты быша вином, потрясошася от пиянства сикеры, прельстишася: сие есть привидение.</p>
<p>Проклятие пояст сей совет, сей бо совет ради лихоимства.</p>
<p>Кому возвестихом злая и кому поведахом весть? иже отдоении (суть) от млека, отторженнии от сосца.</p>
<p>Печали на печаль ожидай, надежды к надежди, еще мало, еще мало,</p>
<p>яко худостию устен, языком иным возглаголют людем сим, рекуще им:</p>
<p>сей покой алчному и сие сокрушение, и не восхотеша слышати.</p>
<p>И будет им слово Господа Бога, печаль к печали, надежда к надежди, еще мало, еще мало, да идут и падутся вспять и в беду впадут, и сокрушатся и пленени будут.</p>
<p>Сего ради услышите слово Господне, мужие озлобленнии и князи людий сущих во Иерусалиме.</p>
<p>Яко рекосте: сотворихом завет со адом и со смертию сложение: буря носима аще мимоидет, не приидет на нас: положихом лжу надежду нашу и лжею покрыемся.</p>
<p>Сего ради тако глаголет Господь: се, аз полагаю во основание сиону камень многоценен, избран, краеуголен, честен, во основание ему, и веруяй в онь не постыдится:</p>
<p>и положу суд в надежду, милость же моя на мерилех, и уповавшии вотще на лжу, яко не минет вас буря:</p>
<p>и не отимет от вас завета смертнаго, и надежда ваша, яже ко аду, не пребудет. Буря идущая аще найдет, будете ей в попрание:</p>
<p>егда мимоидет, возмет вас: яко по всяко утро преходити будет в день, и в нощи будет надежда зла. Научитеся слышати, утесняемии:</p>
<p>не можем ратовати, сами же изнемогаем, еже собратися нам.</p>
<p>Якоже гора на нечестивых востанет Господь, и будет (якоже) в дебри гаваонстей, с яростию сотворит дела своя, горести дело: ярость же его чуждо употребится, и погубление его странно.</p>
<p>И вы не радуйтеся, ниже да возмогут ваши узы: зане скончаны и сокращены вещи слышах от Господа саваофа, яже сотворит над всею землею.</p>
<p>Внушите и слышите глас мой, внемлите и слышите словеса моя.</p>
<p>Еда весь день будет оряй орати? или семя уготовит прежде возделания земли?</p>
<p>Не егда ли умягчит лице ея, тогда всеет мало чернухи и кимина, потом же сеет пшеницу и ячмень и просо в пределех твоих?</p>
<p>И научишися суду Бога твоего и возрадуешися.</p>
<p>Ибо не с жестокостию очищается чернуха, ниже коло колесничное обыдет кимина, но жезлом истрясается чернуха, кимин же со хлебом снестся.</p>
<p>Не во век бо аз разгневаюся на вы, ниже глас гнева моего поперет вас.</p>
<p>И сия от Господа саваофа изыдоша чудеса: советуйте, вознесите тщетное утешение.</p>
<h4>29</h4>
<p>Горе граду ариилу, наньже давид воева. Соберите жита от года до года, снесте бо вкупе с моавом:</p>
<p>озлоблю бо ариила, и будет крепость его и богатство мне:</p>
<p>и обсяду тя аки давид, и поставлю окрест тебе острог, и согражду столпы.</p>
<p>И смирятся словеса твоя до земли, и в землю внидут словеса твоя: и будет глас твой аки гласящих от земли, и ко земли изнеможет глас твой.</p>
<p>И будет яко персть от колесе богатство нечестивых, и аки прах летяй множество утесняющих тя, и будет аки черта внезапу от Господа саваофа.</p>
<p>Присещение бо будет со громом и с трусом и гласом великим, буря несома и пламень огненный поядаяй.</p>
<p>И будет аки соние видяй во сне нощию, богатство всех языков, елицы воеваша на ариила, и вси, иже воеваша на Иерусалима, и вси собраннии нань и озлобляющии его.</p>
<p>И будут аки во сне ядущии и пиющии, и воставшым, тощь их сон: и якоже во сне жаждай аки пияй, воспрянув же еще жаждет, душа же его вотще надеяся: тако будет богатство всех языков, елицы воеваша на гору сионю.</p>
<p>Разслабейте и ужаснитеся, и упийтеся не сикером, ни вином,</p>
<p>яко напои вас Господь духом умиления, и смежит очи их и пророков их и князей их, видящих сокровенная.</p>
<p>И будут вам вся сия словеса, аки словеса книги запечатленныя сея, юже аще дадут человеку ведущему писания, глаголюще: прочти сие. И речет: не могу прочести, запечатленна бо.</p>
<p>И дастся книга сия в руце человеку не ведущему писания, и речется ему: прочти сие. и речет: не вем писания.</p>
<p>И рече Господь: приближаются мне людие сии усты своими и устнами своими почитают мя, сердце же их далече отстоит от мене: всуе же почитают мя, учаще заповедем человеческим и учением.</p>
<p>Сего ради се, аз приложу, еже преселити люди сия, и преставлю я, и погублю премудрость премудрых и разум разумных сокрыю.</p>
<p>Горе творящым глубоко совет, а не Господем: горе в тайне совет творящым, и будут во тме дела их, и рекут: кто ны виде, и кто ны уразумеет, яже мы творим?</p>
<p>Не якоже ли брение скудельника вменитеся? Еда речет здание создавшему е: не ты мя создал еси? или творение сотворшему: не разумно мя сотворил еси?</p>
<p>Не еще ли мало, и приложится ливан, аки гора хермель, и хермель в дубраву вменится?</p>
<p>И услышат в день оный глусии словеса книги (сея), и иже во тме и иже во мгле очи слепых узрят.</p>
<p>И возрадуются нищии ради Господа в веселии, и отчаявшиися человецы исполнятся веселия.</p>
<p>Изчезе беззаконник, и погибе гордый, и потребишася вси беззаконнующии во злобе</p>
<p>и творящии согрешати человеки во слове: всем же обличающым во вратех претыкание положат, понеже совратиша в неправдах праведнаго.</p>
<p>Сего ради тако глаголет Господь на дом иаковль, егоже определи от авраама: не ныне постыдится иаков, ниже ныне лице свое изменит израиль:</p>
<p>но егда увидят чада их дела моя, мене ради освятят имя мое и освятят святаго иаковля, и Бога израилева убоятся.</p>
<p>И уразумеют заблуждающии духом смысл, и ропщущии научатся послушати, и языцы немотствующии научатся глаголати мир.</p>
<h4>30</h4>
<p>Горе чада отступившая, сия глаголет и Господь: сотвористе совет не мною и заветы не духом моим, приложити грехи ко грехом:</p>
<p>идущии снити во египет, мене же не вопросиша, еже помощь имети от фараона и заступление от египтян.</p>
<p>Будет бо вам покров фараонов в постыдение и уповающым на египет укоризна:</p>
<p>яко суть в тане старейшины его, и вестницы его зли.</p>
<p>Вотще потрудятся людий ради, иже не упользуют их, ниже на помощь, ниже на пользу, но на студ и на укоризну.</p>
<p>В печали и в тесноте лев и львичищь: оттуду аспиды и племя аспидов парящих, иже везяху на ослех и на велблюдех богатство свое ко языку, иже не поможет им в помощь, но на студ и укоризну.</p>
<p>Египтяне вотще и всуе успеют вам: возвести им, яко тщетно утешение ваше сие.</p>
<p>Ныне убо сед напиши сия на дске и в книгу: яко будут сия во дни времен и даже до века.</p>
<p>Яко людие непокориви суть, сынове лживии, иже не похотеша слышати закона Божия,</p>
<p>глаголюще пророком: не поведайте нам: и видения видящым: не глаголите нам, но нам глаголите и возвещайте нам иное прельщение</p>
<p>и совратите нас с пути сего: отимите от нас путь сей и отимите от нас суд израилев.</p>
<p>Того ради сице глаголет Господь святый израилев: понеже не покористеся словесем сим и надеястеся на лжу, и яко пороптасте и уповающе бысте на слово сие,</p>
<p>сего ради будет вам грех сей, аки стена падающая внезапу града тверда пленена, егоже абие настоит падение:</p>
<p>и падение его будет яко сокрушение сосуда глиняна, от глины дробны, яко не можно обрести в них чрепа, имже огнь возмеши и в оньже влиеши воды мало.</p>
<p>Тако глаголет Господь, Господь святый израилев: егда возвратився воздохнеши, тогда спасешися и уразумееши, где еси был: егда уповал еси на суетная, тщетна крепость ваша бысть, и не хотесте послушати,</p>
<p>но рекосте: на конех побегнем. Того ради побегнете. И рекосте: на легких всадницы будем. Того ради легцы будут гонящии вас.</p>
<p>От гласа единаго побегнут тысяща, и от гласа пяти побегнут мнози, дондеже оставлени будете аки щогла на горе и яко знамя носяй на холме.</p>
<p>И паки пождет Бог, еже ущедрити вас, и сего ради вознесется еже помиловати вас: зане судия Господь Бог ваш есть, и где оставите славу вашу? блажени вси пребывающии в нем.</p>
<p>Зане людие святии в сионе вселятся, Иерусалим же плачем восплакася: помилуй мя. Помилует тя, егда узре глас вопля твоего, послуша тебе.</p>
<p>И даст Господь вам хлеб печали и воду тесную, и ктому не приближатся к тебе льстящии тя: яко очи твои узрят прельщающих тя,</p>
<p>и ушеса твоя услышат словеса созади тебе прельщающих, иже глаголют: сей путь, поидим по нему или на десно, или на лево.</p>
<p>И отвержеши кумиры посребренныя, и позлащенныя раздробиши, и развееши яко воду жены месячныя, и аки мотыла отвержеши я.</p>
<p>Тогда будет дождь семени земли твоея, и хлеб жита земли твоея будет изюбилен и тучен, и напасутся скоти твои в той день на месте тучне и пространне.</p>
<p>Юнцы ваши и волове делающии землю наядятся плев смешенных со ячменем извеяным.</p>
<p>И будет на всяцей горе высоце и на всяцем холме вознесенне вода текущая в день оный, егда погибнут мнози, и егда падутся столпи:</p>
<p>и будет свет луны аки свет солнца, и свет солнечный будет седмерицею в той день, егда изцелит Господь сокрушение людий своих и болезнь язвы твоея изцелит.</p>
<p>Се, имя Господне идет временем многим, горящая ярость его: со славою слово устен его, слово гнева полно, и гнев ярости яко огнь пояст:</p>
<p>и дух его аки вода в дебри влекущи приидет даже до выи и разделится, еже смутити языки о прельщении суетнем, и поженет я прелесть тща, и возмет я пред лицем их.</p>
<p>Еда присно подобает вам радоватися и входити во святая моя всегда, аки празднующым и яко веселящымся внити со сопелию в гору Господню к Богу израилеву?</p>
<p>И слышану сотворит Господь славу гласа своего, и ярость мышцы своея показати, с яростию и гневом, и со пламенем поядающим возгремит зелно, и яко вода и град низходящь нуждею.</p>
<p>Гласом бо Господним побеждени будут ассириане язвою, еюже аще поразит я.</p>
<p>И будет ему окрест, отюнудуже бе их надежда помощи, на нюже той уповаше: тии со тимпаны и гусльми ратовати будут нань от пременения.</p>
<p>Ты бо прежде дний истязан будеши: еда и тебе уготовася царствовати? дебрь глубокую, древеса лежаща, огнь и древа многа, ярость Господня аки дебрь жупелом горящая.</p>
<h4>31</h4>
<p>Горе сходящым во египет помощи ради, уповающым на кони и на колесницы: суть бо многа, и конническое множество много зело: и не беша уповающе на святаго израилева, и Бога не взыскаша.</p>
<p>Тойже премудре наведе на них злая, и слово его не отринется, и востанет на домы человеков злых и на надежду их тщетную,</p>
<p>египтянина человека, а не Бога, конски плоти, и не будет помощи: Господь же наведет руку свою на ня, и утрудятся помагающии, и вси вкупе погибнут.</p>
<p>Занеже тако рече мне Господь: якоже возревет лев, или львичищь о ловитве, юже имет, и возопиет над нею, дондеже наполнятся горы гласа его, и победишася и множества ярости убояшася: тако Господь саваоф снидет на гору сионю и на горы его воевати.</p>
<p>Якоже птицы парящыя, сице защитит Господь саваоф о Иерусалиме, защитит и избавит, и снабдит и спасет.</p>
<p>Обратитеся, совещавающии глубок совет и беззаконен, сынове израилевы:</p>
<p>яко в той день отвергут человецы рукотворенная своя сребряная и рукотворенная златая, яже сотвориша руки их.</p>
<p>И падет ассур не мечем человеческим, ни мечь мужеский пояст его, и побегнет не от лица меча: юноты же будут в побеждение.</p>
<p>Камением бо оымутся яко острогом и побеждени будут, а бежай пленен будет. Сия глаголет Господь: (блажен,) иже имеет племя в сионе и южики во Иерусалиме.</p>
<h4>32</h4>
<p>Се бо, Царь праведный воцарится, и князи со судом владети начнут.</p>
<p>И будет человек сокрываяй словеса своя, и скрыется, аки от воды носимыя: и явится в сионе яко река текущая славная в земли жаждущей.</p>
<p>И ксему не будут уповающе на человеки, но ушы вдадят на слышание,</p>
<p>и сердце изнемогших вонмет послушати, и языцы немотствующии скоро научатся глаголати мир:</p>
<p>и ксему не рекут юродивому владети, и ксему не рекут слуги твои: молчи.</p>
<p>Юрод бо юродивая изречет, и сердце его тщетная уразумеет, еже совершати беззаконная и глаголати на Господа прелесть, еже растлити душы алчныя и душы жаждущыя тщы сотворити.</p>
<p>Совет бо злых беззаконная совещавает, растлити смиренныя словесы неправедными и разсыпати словеса смиренных на суде.</p>
<p>Благочестивии же смысленне совещаша, и той совет пребудет.</p>
<p>Жены богатыя, востаните и услышите глас мой: дщери, с надеждею слышите словеса моя:</p>
<p>дня летняго память сотворите в болезни с надеждею: потребися оымание винное, преста сеяние, и (собирание) ктому не приидет.</p>
<p>Ужаснитеся, сжалитеся, уповавшыя, совлецытеся, наги будите, препояшите чресла своя во вретища</p>
<p>и в перси бийтеся о селе желаемем и о винограднем рождении.</p>
<p>На земли людий моих терние и былие возникнет, и от всего дому радость восхитится: град богат,</p>
<p>домове оставленнии, богатство града и домы вожделения оставят: и будут веси пещеры до века, радость ослом дивиим, паствы пастухов:</p>
<p>дондеже найдет на ны дух от вышняго, и будет пустыня в хермель, а хермель в дубраву вменится.</p>
<p>И почиет в пустыни суд, и правда в кармиле вселится:</p>
<p>и будут дела правды мир, и одержит правда покой, и уповающе будут до века:</p>
<p>и вселятся людие его во граде мира и обитати будут уповающе, и почиют с богатством.</p>
<p>Град же, аще снидет, то не на вы приидет: и будут живущии в дубравах уповающе, якоже сущии на полях.</p>
<p>Блажени сеющии при всяцей воде, идеже вол и осел попирает.</p>
<h4>33</h4>
<p>Горе обидящым васъ! вас никтоже и изобидит, и отвергаяй вас не отвержет: пленени будут отметающии (вас) и предадятся, и яко молие в ризе, тако побеждени будут.</p>
<p>Господи, помилуй ны, на тя бо уповахом: бысть племя непокаряющихся в пагубу, спасение же наше во время печали.</p>
<p>Гласом страха твоего ужасошася людие от страха твоего, и разсеяшася языцы.</p>
<p>Ныне же соберутся корысти вашя малаго и великаго: якоже аще кто соберет пруги, тако наругаются вам.</p>
<p>свят Бог живый в вышних, наполнися сион суда и правды.</p>
<p>В законе предадятся, в сокровищих спасение наше, тамо премудрость и хитрость и благочестие ко Господеви: сия суть сокровища правды.</p>
<p>Се, ныне во страсе вашем тии убоятся: ихже боястеся, возопиют от вас: вестницы бо послани будут горце плачущеся, просяще мира.</p>
<p>Опустеют бо сих путие: преста страх языков, и завет иже к ним вземлется, и не вмените их в человеки.</p>
<p>Восплакася земля, посрамлен ливан, блато бысть саронь: явлена будет галилеа и хермель.</p>
<p>Ныне воскресну, глаголет Господь, ныне прославлюся, ныне вознесуся.</p>
<p>Ныне узрите, ныне ощутите, тщетна будет крепость духа вашего: огнь вы пояст.</p>
<p>И будут языцы пожжени, аки терние на ниве разметано и пожжено.</p>
<p>Услышат дальнии, яже сотворих, (глаголет Господь,) уведят приближающиися крепость мою.</p>
<p>Отступиша, иже в сионе, беззаконницы, приимет трепет нечестивыя: кто возвестит вам, яко огнь горит? кто возвестит вам место вечное?</p>
<p>Ходяй в правде, глаголяй правый путь, ненавидяй беззакония и неправды и руце оттрясаяй от даров: отягчаваяй ушы, да не услышит суда крове: смежаяй очи, да не узрит неправды,</p>
<p>сей вселится во высоце пещере камене крепкаго: хлеб ему дастся и вода его верна.</p>
<p>Царя со славою узрите, и очи ваши узрят землю издалеча,</p>
<p>душа ваша поучится страху Господню: где суть книгочии? где суть совещавающии? где есть изчитаяй питаемыя малы и велики люди?</p>
<p>Имже не совещаше, ниже ведяше глубокий глас имущаго, яко не слышати людем уничтоженым, и несть слышащему смысла.</p>
<p>Се, сион град, спасение наше, очи твои узрят, Иерусалиме, граде богатый, кущы не поколеблются, ниже подвигнутся колие храмины его в вечное время, и ужя его не преторгнутся.</p>
<p>Яко имя Господне велико вам есть, место вам будет, реки и ровенницы широцы и пространни: не пойдеши по сему пути, ниже пойдет корабль пловущь:</p>
<p>Бог бо мой велик есть: не минет мене Господь судия наш, Господь Князь наш, Господь Царь наш, Господь той нас спасет.</p>
<p>Прервашася ужя твоя, яко не укрепишася: щогла твоя преклонися, не распустит ветрил, не воздвигнет знамения, дондеже предастся на пленение: темже мнози хромии плен сотворят,</p>
<p>и не рекут: труждаемся, людие живущии в них, оставися бо им грех.</p>
<h4>34</h4>
<p>Приступите, языцы, и услышите, князи: да слышит земля и живущии на ней, вселенная и людие, иже на ней.</p>
<p>Зане ярость Господня на вся языки и гнев на число их, еже погубити их и предати я на заклание.</p>
<p>И язвении их повергнутся и мертвецы, и взыдет их смрад, и намокнут горы кровию их:</p>
<p>и истают вся силы небесныя, и свиется небо аки свиток, и вся звезды спадут яко листвие с лозы, и якоже спадает листвие смоковницы.</p>
<p>Упися мечь мой на небеси: се, на идумею снидет и на люди пагубныя с судом.</p>
<p>Мечь Господень наполнися крове, растолсте туком, от крове козлов и агнцев и от тука козлов и овнов: яко жертва Господеви в восоре, и заклание велие во идумеи.</p>
<p>И падут с ними сильнии, и овны и юнцы, и упиется земля от крове и от тука их насытится:</p>
<p>день бо суда Господня, и лето воздаяния суда сионя.</p>
<p>И обратятся дебри его в смолу, и земля его в жупел,</p>
<p>и будет земля его горящи яко смола днем и нощию, и не угаснет в вечное время, и взыдет дым ея высоце, в роды своя опустеет.</p>
<p>И во время много птицы и ежеве, совы и вранове возгнездятся в нем: и возложат нань уже землемерно пустыни, и онокентаври вселятся в нем.</p>
<p>Князи его не будут: царие бо и вельможи его будут в пагубу.</p>
<p>И возникнут во градех их терновая древеса и во твердынех его, и будут селения сирином и селища струфионом:</p>
<p>и срящутся беси со онокентавры и возопиют друг ко другу, ту почиют онокентаври, обретше себе покоища:</p>
<p>тамо возгнездится ежь, и сохранит земля дети его со утверждением: тамо елени сретошася и увидеша лица друг друга.</p>
<p>Числом преидоша, и един и них не погибе, друг друга не взыска, яко Господь заповеда им, и дух его собра я.</p>
<p>И той вержет им жребия, и рука его раздели пастися: в вечное время наследите, в роды родов почиют в нем.</p>
<h4>35</h4>
<p>Радуйся, пустыня жаждущая, да веселится пустыня и да цветет яко крин.</p>
<p>И процветет и возвеселится пустыня иорданова: и слава ливанова дадеся ей, и честь кармилова, и узрят людие мои славу Господню и высоту Божию.</p>
<p>Укрепитеся, руце ослабленыя и колена разслабленая:</p>
<p>утешитеся, малодушнии умом укрепитеся, не бойтеся: се, Бог наш суд воздает и воздаст, той приидет и спасет нас.</p>
<p>Тогда отверзутся очи слепых, и уши глухих услышат.</p>
<p>Тогда скочит хромый яко елень, и ясен будет язык гугнивых: яко проторжеся вода в пустыни и дебрь в земли жаждущей.</p>
<p>И безводная будет во езера, и на жаждущей земли источник водный будет: тамо будет веселие птицам, и селитва трости, и лузи.</p>
<p>И тамо будет путь чист, и путь свят наречется: и не прейдет тамо нечистый, ниже будет тамо путь нечист: разсеяннии же пойдут по нему и не заблудят.</p>
<p>И не будет тамо льва, ни от зверей злых не взыдет нань, ниже обрящется тамо, но пойдут по нему избавленнии:</p>
<p>и собраннии Господем обратятся и приидут в сион с радостию, и радость вечная над главою их: над главою бо их хвала и веселие, и радость приимет я, отбеже болезнь и печаль и воздыхание.</p>
<h4>36</h4>
<p>И бысть во четвертоенадесять лето царствующу езекии, взыде сеннахирим царь ассирийск на грады тверды иудейски и взя оныя.</p>
<p>И посла царь ассирийск рапсака от лахиса во Иерусалим ко царю езекии с силою великою, и ста у водоважды купели вышния на пути села кнафеова.</p>
<p>И изыде к нему елиаким сын хелкиев домостроитель, и сомнас книгочий, и иоах сын асафов памятописец.</p>
<p>И рече им рапсак: рцыте езекии: сия глаголет царь великий, царь ассирийск: на что уповаеши?</p>
<p>еда советом и словесы устными битва бывает? и ныне на кого уповаеши, яко не покаряешися мне?</p>
<p>се, уповаеши на жезл тростян сокрушенный сей, на египет, на негоже аще опрется муж, внидет в руку его и прободет ю: тако есть фараон царь египетский, и вси уповающии на него:</p>
<p>аще же глаголете, на Господа Бога нашего уповаем: не сей ли есть, егоже разори езекиа высокая и требища его, и заповеда иуде и Иерусалиму: пред олтарем сим поклонитеся?</p>
<p>ныне соединитеся господину моему царю ассирийску, и дам вам две тысящы коней, аще можете дати вседающыя на них:</p>
<p>и како можете отвратити лице воеводы единаго? раби суть, иже уповают на египтян, на коней и всадников:</p>
<p>и ныне еда без Господа приидохом на страну сию, воевати на ню? Господь рече ко мне: взыди на землю сию и погуби ю.</p>
<p>И рече к нему елиаким и сомнас книгочий и иоах: глаголи к рабом твоим сирски, разумеем бо мы, а не глаголи к нам иудейски: и вскую глаголеши во ушы человеком седящым на стене?</p>
<p>И рече к ним рапсак: еда ко господину вашему, или к вам посла мя господин мой глаголати словеса сия? не к человеком ли седящым на ограде, да ядят мотыла и пиют мочь с вами вкупе?</p>
<p>И ста рапсак, и возопи гласом велиим иудейски и рече: слышите словеса царя великаго, царя ассирийска:</p>
<p>сия глаголет царь: да не прельщает вас езекиа словесы, не может избавити вас:</p>
<p>и да не глаголет вам езекиа, яко избавит вы Бог, и не предастся град сей в руце царя ассирийска:</p>
<p>не слушайте езекии: сия глаголет царь ассирийский: аще хощете благословени быти, изыдите ко мне и ядите кийждо виноград свой и смокви, и пийте от потока вашего,</p>
<p>дондеже прииду и поиму вы в землю, яже аки ваша земля, земля пшеницы и вина и хлебов и виноградов:</p>
<p>да не прельщает вас езекиа, глаголя: Бог ваш избавит вы: еда избавиша бози язычестии, кийждо страну свою от руки царя ассирийска?</p>
<p>где есть бог емафов и арфафов? и где бог града сепфарима? еда возмогоша избавити самарию от руки моея?</p>
<p>кто от богов всех языков сих, иже избави землю свою от руки моея, яко избавит Бог Иерусалима от руки моея?</p>
<p>И умолкоша, и никтоже отвеща ему словесе, повеления ради царева, да никтоже отвещает.</p>
<p>И вниде елиаким сын хелкиев домостроитель, и сомнас книгочий силы, и иоах сын асафов памятописец ко езекии в растерзаных ризах и поведаша ему словеса рапсакова.</p>
<h4>37</h4>
<p>И бысть егда услыша царь езекиа, растерза ризы и облечеся во вретище и вниде во храм Господень:</p>
<p>и посла елиакима домостроителя, и сомну книгочия, и старейшины жречески оболчены во вретища ко исаии пророку сыну амосову.</p>
<p>И рекоша ему: сия глаголет езекиа: день печали и укоризны и обличения и гнева днешний день, понеже прииде болезнь раждающей, крепости же не имеет родити:</p>
<p>да услышит Господь Бог твой словеса рапсакова, яже посла царь ассирийский, господин его, укаряти Бога живаго и поносити словесы, яже слыша Господь Бог твой, и да помолишися ко Господеви Богу твоему о оставшихся сих.</p>
<p>И приидоша отроцы царя езекии ко исаии.</p>
<p>И рече им исаиа: сице рцыте ко господину вашему: сия глаголет Господь: не убойся от словес, яже еси слышал, имиже укориша мя послы царя ассирийска:</p>
<p>се, аз вложу в него дух, и услышав весть возвратится во страну свою и падет мечем на своей земли.</p>
<p>И возвратися рапсак и обрете царя ассирийскаго облежаща ловну: и услыша царь ассирийск, яко отиде от лахиса,</p>
<p>и изыде фарака царь ефиопский воевати нань: и услышав возвратися и посла послы ко езекии, глаголя:</p>
<p>сице рцыте езекии царю иудейску: да не прельщает Бог твой тебе, на негоже уповая еси, глаголя, яко не предастся Иерусалим в руце царя ассирийска:</p>
<p>или не слышал еси ты, что сотвориша царие ассирийстии, како всю землю погубиша, и ты ли избавишися?</p>
<p>еда избавиша сих бози язычестии, ихже погубиша отцы мои гозан и харран и расем, иже суть во стране феемафи?</p>
<p>где суть царие емафовы, и где арфафовы, и где града епфаруема, анагугана?</p>
<p>И взя езекиа книгу от послов и прочте ю, и вниде во храм Господень и отверзе ю пред Господем.</p>
<p>И помолися езекиа ко Господеви, глаголя:</p>
<p>Господи саваоф, Боже израилев, седяй на херувимех, ты еси Бог един Царь всякаго царства вселенныя, ты сотворил еси небо и землю:</p>
<p>приклони, Господи, ухо твое, услыши, Господи, отверзи, Господи, очи твои, призри, Господи, и виждь и слыши вся словеса сеннахиримля, яже посла укаряти Бога живаго:</p>
<p>поистинне бо, Господи, пусту сотвориша царие ассирийстии всю землю и страны их,</p>
<p>и ввергоша кумиры их во огнь, не беша бо бози, но дела рук человеческих, древа и камение, и погубиша я:</p>
<p>ныне же, Господи Боже наш, спаси ны от руки их, да уведят вся царствия земная, яко ты еси (Господь) Бог един.</p>
<p>И послан бысть исаиа сын амосов ко езекии и рече ему: сия глаголет Господь Бог израилев: слышах, о нихже молился еси ко мне о сеннахириме цари ассирийстем.</p>
<p>Сие слово, еже глагола о нем Бог: похули тя и поругася тебе девица дщи сионя, на тя главою покива дщи Иерусалимля:</p>
<p>кого укорил и разгневал еси? или к кому возвысил еси глас твой, и не воздвигл еси на высоту очес твоих? ко святому израилеву!</p>
<p>яко послами укорил еси Господа, ты бо рекл еси: множеством колесниц аз взыдох на высоту гор и на последняя ливана, и посекох высоту кедра его и доброту кипарисову, и внидох в высоту части дубравныя</p>
<p>и положих мост, и опустоших воды и все собрание водное:</p>
<p>не слышал ли еси издревле сих, яже аз сотворих? от древних дний совещах, ныне же показах опустошити языки в твердынех и живущыя во твердых градех:</p>
<p>опустих руце, и изсхоша и быша аки сухо сено на кровех и аки троскот:</p>
<p>ныне же покой твой и исход твой и вход твой аз вем,</p>
<p>ярость же твоя, еюже разгневался еси, и огорчение твое взыде ко мне, и вложу брозду в ноздри твоя, и узду во уста твоя, и возвращу тя путем, имже еси пришел.</p>
<p>Сие же тебе знамение: яждь сего лета, еже еси всеял, а во второе лето, еже от себе растет: а в третие насеявше пожнете и насадите винограды и снесте плоды их:</p>
<p>и будут оставшии во иудеи, прорастят корение долу и сотворят в верх плод,</p>
<p>яко от Иерусалима будут оставшиися и спасшиися от горы сиони: ревность Господа саваофа сотворит сия.</p>
<p>Сего ради тако глаголет Господь на царя ассирийска: не внидет в сей град, ниже пустит нань стрелу, ниже возложит нань щита, ниже оградит окрест его ограждения:</p>
<p>но путем, имже прииде, темже возвратится, и во град сей не внидет. Сия глаголет Господь:</p>
<p>защищу град сей, еже спасти его мене ради и ради давида раба моего.</p>
<p>И изыде ангел Господень и изби от полка ассирийска сто осмьдесят пять тысящ. И воставше заутра, обретоша вся телеса мертва.</p>
<p>И отиде возвращься сеннахирим царь ассирийский и вселися во ниневии.</p>
<p>И внегда покланятися ему и в дому насараху отечествоначалнику своему, адрамелех и сарасар сынове его убиста его мечьми, сами же убежаста во армению. И воцарися асордан сын его вместо его.</p>
<h4>38</h4>
<p>Бысть же в то время, разболеся езекиа до смерти. И прииде к нему исаиа пророк сын амосов и рече к нему: сия глаголет Господь: устрой о доме твоем, умираеши бо ты и не будеши жив.</p>
<p>И обрати езекиа лице свое ко стене и помолися ко Господеви глаголя:</p>
<p>помяни, Господи, како ходих пред тобою со истиною и сердцем истинным, и угодная пред тобою сотворих. и плакася езекиа плачем великим.</p>
<p>И бысть слово Господне ко исаии глаголя:</p>
<p>иди и рцы езекии: тако глаголет Господь Бог давида отца твоего: услышах молитву твою и видех слезы твоя, се, прилагаю к летом твоим лет пятьнадесять,</p>
<p>и от руки царя ассирийска избавлю тя и град сей, и защищу о граде сем:</p>
<p>сие же тебе знамение от Господа, яко Бог сотворит глаголгол сей, якоже глагола:</p>
<p>се, аз возвращу сень степеней, имиже сниде солнце десять степеней дому отца твоего, возвращу солнце десять степеней, имиже сниде сень. И взыде солнце десять степеней, имиже сниде сень.</p>
<p>Молитва езекии царя иудейска, егда боле и воста от недуга своего.</p>
<p>Аз рекох в высоте дний моих: пойду во врата адова, оставлю лета прочая.</p>
<p>Рекох: ктому не узрю спасения Божия на земли живых, ктому не узрю спасения израилева на земли, ктому не узрю человека со живущими:</p>
<p>остах от сродства моего, оставих прочее живота моего, изыде и отиде от мене аки разрушаяй кущу поткнувый: аки платно дух мой во мне бысть, ткателнице приближающейся отрезати.</p>
<p>В той день предан бых до заутра аки льву, тако сокруши вся кости моя: от дне бо до нощи предан бых.</p>
<p>Яко ластовица, тако возопию, и яко голубь, тако поучуся: изчезосте бо очи мои, еже взирати на высоту небесную ко Господу, иже избави мя и отя болезнь души моея:</p>
<p>и той сотвори путеводство во вся лета моя.</p>
<p>Господи, о той бо возвестися тебе, и воздвигл еси дыхание мое, и утешився ожих.</p>
<p>Избавил бо еси душу мою, да не погибнет, и завергл еси за мя вся грехи моя.</p>
<p>Не похвалят бо тебе, иже во аде, ни умершии возблагословят тя, и не надеются, иже во аде, милости твоея.</p>
<p>Живии же возблагословят тя, якоже и аз: отднесь бо дети сотворю, яже возвестят правду твою,</p>
<p>Господи спасения моего: и не престану благословя тя с песнию вся дни живота моего прямо дому Божию.</p>
<p>И рече исаиа ко езекии: возми от смоквий и сотри, и приложи пластырь на язву и здрав будеши.</p>
<p>И рече езекиа: сие знамение, яко взыду в дом Божий.</p>
<h4>39</h4>
<p>В то время посла меродах валадан сын валаданов, царь вавилонский, писания и послы и дары езекии: слыша бо, яко болел есть до смерти и воста.</p>
<p>И обрадовася о них езекиа радостию великою, и показа им дом ароматов и мира, и стакти и фимиама, и сребра и злата, и вся домы сосудов сокровищных, и вся елика бяху во сокровищих его: и не оста ничтоже, егоже не показа им езекиа в дому своем и во всей области своей.</p>
<p>И прииде исаиа пророк ко езекии царю и рече к нему: что глаголют сии мужие, и откуду приидоша к тебе? и рече езекиа: от земли далекия приидоша ко мне, от вавилона.</p>
<p>И рече исаиа: что видеша в дому твоем? И рече езекиа: вся, елика в дому моем, видеша, и несть в дому моем, егоже бы не видели, но и яже в сокровищих моих.</p>
<p>И рече ему исаиа: послушай словесе Господа саваофа:</p>
<p>се, дние грядут, глаголет Господь, и возмут вся, яже в дому твоем, и елика собраша отцы твои даже до дне сего, в вавилон прейдут, и ничесоже оставят:</p>
<p>рече Господь, яко и от чад твоих, ихже родил еси, поймут и сотворят каженики в дому царя вавилонска.</p>
<p>И рече езекиа ко исаии: благо слово Господне, еже глагола: да будет ныне мир и правда бо дни моя.</p>
<h4>40</h4>
<p>Утешайте, утешайте люди моя, глаголет Бог:</p>
<p>священницы, глаголите в сердце Иерусалиму, утешайте и, яко наполнися смирение его, разрешися грех его, яко прият от руки Господни сугубы грехи своя.</p>
<p>Глас вопиющаго в пустыни: уготовайте путь Господень, правы сотворите стези Бога нашего:</p>
<p>всяка дебрь наполнится, и всяка гора и холм смирится, и будут вся стропотная в право, и острая в пути гладки.</p>
<p>И явится слава Господня, и узрит всяка плоть спасение Божие, яко Господь глагола.</p>
<p>Глас вопиющаго: возопий. И рекох: что возопию? всяка плоть сено, и всяка слава человеча яко цвет травный:</p>
<p>изсше трава, и цвет отпаде,</p>
<p>глаголгол же Бога нашего пребывает во веки.</p>
<p>На гору высоку взыди, благовествуяй сиону, возвыси крепостию глас твой, благовествуяй Иерусалиму: возвысите, не бойтеся. Рцы градом иудиным:</p>
<p>се, Бог ваш, се, Господь, Господь со крепостию идет, и мышца его со властию: се, мзда его с ним, и дело его пред ним:</p>
<p>аки пастырь упасет паству свою, и мышцею своею соберет агнцы, и имущыя во утробе утешит.</p>
<p>Кто измери горстию воду и небо пядию и всю землю горстию? кто постави горы в мериле и холмы в весе?</p>
<p>кто уразуме ум Господень, и кто советник ему бысть, иже научает его?</p>
<p>или с ким советова, и настави и? или кто показа ему суд? или путь разумения кто показа ему? или кто прежде даде ему, и воздастся ему?</p>
<p>Аще вси языцы, аки капля от кади, и яко претяжение веса вменишася, и аки плюновение вменятся?</p>
<p>Дубрава же ливанова не доволна на сожжение, и вся четвероногая не доволна на всесожжение.</p>
<p>И вси языцы яко ничтоже суть, и в ничтоже вменишася.</p>
<p>Кому уподобисте Господа, и коему подобию уподобисте его?</p>
<p>Еда образ сотвори древоделатель, или златарь слияв злато позлати его, или подобием сотвори его?</p>
<p>Древо бо негниющее избирает древоделатель и мудре ищет, како поставит образ его, и да не поколеблется.</p>
<p>Не разуместе ли, не слышасте ли, не возвестися ли вам исперва? не разуместе ли основания земли?</p>
<p>Содержай круг земли, и живущии на ней аки прузи: поставивый небо яко камару и простер е, яко скинию обитати:</p>
<p>даяй князи аки ничтоже владети, и землю аки ничтоже сотвори.</p>
<p>Не насадят бо, ниже насеют, и не вкоренится в земли корение их: дхну на них ветр, и изсхоша, и буря аки стеблие возмет их.</p>
<p>Ныне убо кому мя уподобисте, и вознесуся? рече святый.</p>
<p>Воззрите на высоту очима вашима и видите, кто сотвори сия вся: носяй по числу утварь свою, и вся по имени прозовет от многия славы и в державе крепости своея: ничтоже утаися и тебе.</p>
<p>Еда бо речеши, иакове, и что глаголал еси, израилю: утаися путь мой от Бога, и Бог мой суд отя, и отступи?</p>
<p>И ныне не уразумел ли еси ни ли слышал еси? Бог вечный, Бог устроивый концы земли, не взалчет, ниже утрудится, ниже есть изобретение премудрости его,</p>
<p>даяй алчущым крепость и неболезненным печаль.</p>
<p>Взалчут бо юнейшии, и утрудятся юноты, и избраннии не крепцы будут:</p>
<p>терпящии же Господа изменят крепость, окрылатеют аки орли, потекут и не утрудятся, пойдут и не взалчут.</p>
<h4>41</h4>
<p>Обновляйтеся ко мне, острови князи бо изменят крепость: да приближатся и да глаголют вкупе, тогда суд да возвещают.</p>
<p>Кто возстави от восток правду, призва ю к ногам своим, и пойдет? даст пред языки, и цари ужасит: и повержет на землю мечы их, и аки стеблие отвержени луцы их,</p>
<p>и проженет я, и пройдет с миром путь ног его.</p>
<p>Кто содела и сотвори сия, призва ю призываяй ю от начала родов. Аз Бог первый, и в грядущая аз есмь.</p>
<p>Видеша языцы и убояшася, концы земнии приближишася и приидоша вкупе.</p>
<p>Судяй кийждо ближнему, и брату помощи, и речет:</p>
<p>превозможе муж древоделатель и ковачь бияй млатом, вкупе проковаяй: овогда убо речет: спаяние добро есть, утвердиша я гвоздьми, положат я, и не подвигнутся.</p>
<p>Ты же, израилю, рабе мой, иакове, егоже избрах, семя авраамле, егоже бозлюбих,</p>
<p>егоже поях от конец земли, и от стражб ея призвах тя, и рекох ти: раб мой еси, избрах тя, и не оставих тебе:</p>
<p>не бойся, с тобою бо есмь, не прельщаю: аз бо есмь Бог твой, укрепивый тя, и помогох ти, и утвердих тя десницею моею праведною:</p>
<p>се, постыдятся и посрамятся вси сопротивляющиися тебе, будут бо яко не сущии, и погибнут вси соперницы твои:</p>
<p>взыщеши их, и не обрящеши человеков, иже поругаются тебе: будут бо аки не бывшии и не будут ратующии тебе.</p>
<p>Яко аз Бог твой держай десницу твою, глаголяй тебе:</p>
<p>не бойся, иакове, малый израилю, аз помогох ти, глаголет Бог твой, избавляяй тя святый израилев:</p>
<p>се, сотворих тя аки колеса колесничная новая, стирающая аки пила, и сотреши горы, и истончиши холмы, и аки прах положиши,</p>
<p>и извееши, и ветр возмет я, и буря развеет я: ты же возвеселишися во святых израилевых.</p>
<p>И возрадуются убозии и неимущии: поищут бо воды, и не будет, язык их от жажди изсше. Аз Господь Бог, аз услышу их, Бог израилев, и не оставлю их,</p>
<p>но отверзу на горах реки и среди поля источники, сотворю пустыню в луги водныя и жаждущую землю в водотечы,</p>
<p>положу в безводную землю кедр и смерчие, и мирсину и кипарис и тополю:</p>
<p>да узрят и уразумеют, и помыслят и уведят вкупе, яко рука Господня сотвори сия вся, и святый израилев показа.</p>
<p>Приближается суд ваш, глаголет Господь Бог: приближишася совети ваши, глаголет Царь иаковль.</p>
<p>Да приближатся и возвестят вам, яже сбудутся, или яже прежде быша, рцыте: и приставим ум и уразумеем, что последняя и будущая: рцыте нам,</p>
<p>возвестите нам грядущая на последок, и увемы, яко бози есте: благо сотворите и зло сотворите, и почудимся и узрим вкупе.</p>
<p>Яко откуду есте вы, и откуду дело ваше? от земли мерзость избраша вас.</p>
<p>Аз же возставих, иже от севера и иже от восток солнечных прозовутся именем моим: да приидут князи, и яко брение скудельника и яко скудельник топчущь брение, тако попрани будете.</p>
<p>Кто бо возвестит, яже исперва, да увемы, яже напреди, и речем, яко истинна суть? несть предглаголющаго, ни слышащаго словес ваших.</p>
<p>Начало сиону дам и Иерусалима утешу на пути.</p>
<p>От язык бо, се, ни един и от кумир их несть возвещаяй. И аще вопрошу их, откуду есте? не отвещают ми.</p>
<p>Суть бо творящии вас и всуе прельщающии вас.</p>
<h4>42</h4>
<p>Иаков отрок мой, восприиму и: израиль избранный мой, прият его душа моя, дах дух мой нань, суд языком возвестит:</p>
<p>не возопиет ниже ослабит, ниже услышится вне глас его:</p>
<p>трости сокрушены не сотрет и льна курящася не угасит, но во истину изнесет суд:</p>
<p>возсияет и не потухнет, дондеже положит на земли суд, и на имя его языцы уповати имут.</p>
<p>Тако глаголет Господь Бог, сотворивый небо и водрузивый е, утверждей землю и яже на ней, и даяй дыхание людем, иже на ней, и дух ходящым на ней:</p>
<p>аз Господь Бог призвах тя в правде, и удержу за руку твою и укреплю тя: и дах тя в завет рода израилева, во свет языков,</p>
<p>отверсти очи слепых, извести от уз связанныя и из дому темницы и седящыя во тме.</p>
<p>Аз Господь Бог, сие мое есть имя, славы моея иному не дам, ниже добродетелей моих истуканным.</p>
<p>Иже из начала, се, приидоша, и новая, яже аз возвещу, и прежде неже возвестити, явишася вам.</p>
<p>Воспойте Господеви песнь нову: началство его, прославите имя его от конец земли, сходящии в море и плавающии по нему, острови и живущии на них.</p>
<p>Возвеселися, пустыне, и веси ея, придвория, и живущии в кидаре: возвеселятся живущии на камени, от края гор возопиют,</p>
<p>дадят Богу славу, добродетели его во островех возвестят.</p>
<p>Господь Бог сил изыдет и сокрушит рать, воздвигнет рвение и возопиет на враги своя со крепостию.</p>
<p>Молчах, еда и всегда умолчу и потерплю? Терпех яко раждающая, истреблю и изсушу вкупе,</p>
<p>опустошу горы и холмы, и всяку траву их изсушу, и положу реки во островы, и луги изсушу:</p>
<p>и наведу слепыя на путь, егоже не видеша, и по стезям, ихже не знаша, ходити сотворю им: сотворю им тму во свет и стропотная в правая: сия глаголголы сотворю, и не оставлю их.</p>
<p>Тии же возвратишася вспять: посрамитеся стыдением, уповающии на изваянная, глаголющии слиянным: вы есте бози наши.</p>
<p>Глусии, услышите, и слепии, прозрите видети.</p>
<p>И кто слеп, разве раби мои? и глуси, разве владеющии ими? и ослепоша раби Божии.</p>
<p>Видесте многажды, и не сохранисте: отверсты ушы (имуще), и не слышасте.</p>
<p>Господь Бог восхоте, да оправдится и возвеличит хвалу.</p>
<p>И видех, и быша людие расхищени и разграблени: пругло бо в ложах везде, и в домех вкупе, идеже скрыша я, быша в плен: и не бысть изимаяй разграбления и не бе глаголющаго: отдаждь.</p>
<p>Кто в вас, иже внушит сия? и услышит во грядущая.</p>
<p>Кто даде на разграбление иакова, и израиля пленяющым его? не Бог ли, емуже согрешиша и не восхотеша в путех его ходити, ни слушати закона его?</p>
<p>И наведе на ня гнев ярости своея, и укрепися на ня рать, и палящии их окрест, и не уведеша кийждо их, ниже положиша на уме.</p>
<h4>43</h4>
<p>И ныне сице глаголет Господь Бог сотворивый тя, иакове, и создавый тя, израилю: не бойся, яко избавих тя, прозвах тя именем твоим: мой еси ты.</p>
<p>И аще преходиши сквозе воду, с тобою есмь, и реки не покрыют тебе: и аще скозе огнь пройдеши, не сожжешися, и пламень не опалит тебе,</p>
<p>яко аз Господь Бог твой, святый израилев, спасаяй тя: сотворих премену твою египет и ефиопию, и соину за тя.</p>
<p>Отнелиже честен был еси предо мною, прославился еси, и аз тя возлюбих, и дам человеки за тебе и князи за главу твою.</p>
<p>Не бойся, яко с тобою есмь: от восток приведу семя твое и от запад соберу тя:</p>
<p>реку северу: приведи: и ливу: не возбраняй, приведи сыны моя от земли дальния и дщери моя от краев земных,</p>
<p>всех, елицы нарицаются именем моим: во славе бо моей устроих его и создах его и сотворих и.</p>
<p>И изведох люди слепы, и очи суть такожде слепы, и глуси ушы имущии.</p>
<p>Вси языцы собрашася вкупе, и соберутся князи от них. Кто возвестит сия? или яже исперва кто возвестит вам? да приведут свидетели своя и оправдятся, и да услышат и да рекут истину.</p>
<p>Будите ми свидетелие, и аз свидетель, глаголет Господь Бог, и отрок мой, егоже избрах, да увесте и веруете ми и уразумеете, яко аз есмь: прежде мене не бысть ин Бог, и по мне не будет.</p>
<p>Аз Бог, и несть разве мене спасаяй.</p>
<p>Аз возвестих и спасох, укорих, и не бе в вас чуждий: вы мне свидетелие, и аз свидетель, глаголет Господь Бог,</p>
<p>еще от начала, и несть изимаяй от руку моею: сотворю, и кто отвратит е?</p>
<p>Тако глаголет Господь Бог, избавляяй вас, святый израилев: вас ради послю в вавилон и воздвигну вся бежащыя, и халдее в кораблех свяжутся.</p>
<p>Аз Господь Бог святый ваш, показавый израиля царя вашего.</p>
<p>Сице глаголет Господь, даяй путь по морю и по воде сильне стезю:</p>
<p>изводяй колесницы и кони и народ силен: но успоша и не востанут, угасоша аки лен угашен.</p>
<p>Не поминайте первых, и ветхих не помышляйте,</p>
<p>се, аз творю новая, яже ныне возсияют, и увесте я: и сотворю в пустыни путь и в безводней реки.</p>
<p>Возблагословят мя зверие селнии, сирини и дщери струфовы: яко дах в пустыни воду и реки в безводней, напоити род мой избранный,</p>
<p>люди моя, яже снабдех, добродетели моя поведати.</p>
<p>Не ныне призвах тебе, иакове, ниже трудитися сотворих тя, израилю.</p>
<p>Не принесл еси мне овец твоих всесожжения твоего, ни в жертвах твоих прославил мя еси, не поработих тя в жертвах, ниже утруждена сотворих тя в ливане:</p>
<p>не купил еси мне на сребро фимиама, ниже тука треб твоих возжелах, но во гресех твоих стал еси предо мною и в неправдах твоих.</p>
<p>Аз есмь, аз есмь заглаждаяй беззакония твоя мене ради и грехи твоя, и не помяну.</p>
<p>Ты же помяни, и да судимся: глаголи ты беззакония твоя прежде, да оправдишися.</p>
<p>Отцы ваши первии согрешиша, и князи ваши беззаконноваша на мя.</p>
<p>И оскверниша князи святая моя, и дах погубити иакова и израиля во укоризну.</p>
<h4>44</h4>
<p>Ныне же слыши, рабе мой иакове, и израилю, егоже избрах.</p>
<p>Сице глаголет Господь Бог сотворивый тя и создавый тя из утробы: еще поможет ти: не бойся, рабе мой иакове, и возлюбленный израилю, егоже избрах.</p>
<p>Яко аз дам воду в жажду ходящым в безводней, наложу дух мой на семя твое и благословения моя на чада твоя,</p>
<p>и прозябнут аки трава посреде воды и яко верба при воде текущей.</p>
<p>Сей речет: Божий есмь: и сей возопиет о имени иаковли, и другий напишет рукою своею: Божий есмь: и о имени израилеве возопиет.</p>
<p>Сице глаголет Бог Царь израилев, и избавлей его Бог саваоф: аз первый и аз по сих, кроме мене несть Бога:</p>
<p>кто якоже аз? да станет и да призовет, и да возвестит и да уготовит ми, отнележе сотворих человека во век, и грядущая прежде неже приити им, да возвестят вам.</p>
<p>Не укрывайтеся, ниже заблуждайте: не исперва ли внушисте, и возвестих вам? свидетелие вы есте, аще есть Бог разве мене.</p>
<p>И не послушаша тогда созидающии, и ваяющии вси тщетни, творящии желания своя, яже не упользуют их:</p>
<p>но посрамятся вси созидающии бога и ваяющии вси неполезная.</p>
<p>И вси, отнюдуже быша, изсхоша: и глусии от человек да соберутся вси и да станут вкупе, и да посрамятся и устыдятся вкупе.</p>
<p>Яко наостри древоделатель сечиво, теслою содела оное, и свердлом состави е, и длатом издолбе е, и содела е крепостию мышцы своея: и взалчет, и изнеможет, и не напиется воды.</p>
<p>И избрав древоделя древо, постави в меру, и клеем сострои е, и сотвори е аки образ мужеск и аки красоту человечу, поставити е в дому.</p>
<p>Посече древо в дубраве, еже насади Господь, сосну, и дождь возрасти,</p>
<p>да будет человеком на жжение: и взяв от него, согреся, и изжегше я, испекоша ими хлебы, из оставшаго же сотвориша боги и покланяются им: сотвори е изваянное, и прекланяется им.</p>
<p>Пол его сожже огнем, и пол его сожже на углие, и испече в них хлебы, и на них испече мясо, и яде, и насытися, и согревся рече: сладко мне, яко согрехся и видех огнь.</p>
<p>Из оставшаго же сотвори бога изваянна, прекланяется ему и покланяется, и молится ему глаголя: избави мя, яко бог мой еси ты.</p>
<p>Не уведаша смыслити, яко отемнеша очи их еже видети и разумети сердцем своим.</p>
<p>И не помысли в души своей, ни уведе смышлением, яко пол его сожже огнем, и испече на углиех его хлебы, и испек мяса снеде, и оставшее его в мерзость сотвори, и покланяются ему.</p>
<p>Увеждь, яко пепел есть сердце их, и прельщаются, и ни един может души своея избавити: видите, не рцыте, яко лжа в деснице моей.</p>
<p>Помяни сия, иакове и израилю, яко раб мой еси ты, сотворих тя раба моего, и ты, израилю, не забывай мене.</p>
<p>Се бо, отях яко облак беззакония твоя и яко примрак грехи твоя: обратися ко мне, и избавлю тя.</p>
<p>Возвеселитеся, небеса, яко помилова Бог израиля: вострубите, основания земная, возопийте, горы, веселие, холми и вся древеса, яже на них: яко избави Бог иакова, и израиль прославится.</p>
<p>Сице глаголет Господь избавляяй тя и создавый тя от чрева: аз Господь совершаяй вся, распрострох небо един и утвердих землю.</p>
<p>Кто ин разсыплет знамения чревоволшебников и волшбы от сердца, отвращаяй мудрыя вспять и советы их обуяяй,</p>
<p>и уставляя глагол раба своего, и совет вестников своих истинен творяй? глаголяй Иерусалиму: населишися: и градом иудейским: возградитеся, и пустыни его просияют,</p>
<p>глаголяй бездне: опустееши, и реки твоя изсушу,</p>
<p>глаголяй киру смыслити, и вся воли моя сотворит: глаголяй Иерусалиму: возградишися, и храм святый мой осную.</p>
<h4>45</h4>
<p>Сице глаголет Господь Бог помазанному моему киру, егоже удержах за десницу, повинути пред ним языки, и крепость царей разрушу, отверзу пред ним врата, и гради не злтворятся:</p>
<p>аз пред тобою пойду и горы уравню, врата медяная сокрушу и вереи железныя сломлю,</p>
<p>и дам ти сокровища темная сокровенная: невидимая отверзу тебе, да увеси, яко аз Господь Бог твой прозывая имя твое, Бог израилев.</p>
<p>Ради раба моего иакова и израиля избраннаго моего, аз прозову тя именем твоим и прииму тя:</p>
<p>ты же не познал еси мене, яко аз Господь Бог, и несть разве мене еще Бога: укрепих тя, и не познал еси мене,</p>
<p>да быша уведели, иже от восток солнечных и иже от запад, яко несть Бог разве мене: аз Господь Бог, и несть еще.</p>
<p>Аз устроивый свет и сотворивый тму, творяй мир и зиждяй злая, аз Господь Бог, творяй сия вся.</p>
<p>Да возрадуется небо свыше, и облацы да кропят правду: да прозябнет земля, и да прорастит милость, и правду да прозябнет вкупе: аз есмь Господь создавый тя.</p>
<p>Что лучшее устроих яко глину скудельничу? еда оряй орати будет землю весь день? еда речет брение скудельнику: что твориши, яко не делаеши, ниже имаши рук? еда отвещает здание создавшему е?</p>
<p>еда глаголет отцу: что родиши? и матери: что чревоболиши?</p>
<p>Яко тако глаголет Господь Бог, святый израилев, сотворивый грядущая: вопросите мене о сынех моих и о дщерех моих, и о делех руку моею заповедите мне.</p>
<p>Аз сотворих землю и человека на ней, аз рукою моею утвердих небо, аз всем звездам заповедах.</p>
<p>Аз возставих его со правдою царя, и вси путие его правы: сей созиждет град мой и пленение людий моих возвратит, не по мзде, ни по даром, рече Господь саваоф.</p>
<p>Тако глаголет Господь саваоф: утрудися египет и купли ефиопския, и саваимстии мужие высоцыи к тебе прейдут и тебе будут раби, и вслед тебе пойдут связани узами ручными, и прейдут к тебе и поклонятся тебе, и в тебе помолятся, яко в тебе Бог есть, и рекут: несть Бога разве тебе:</p>
<p>ты бо еси Бог, и не ведехом, Бог израилев спас.</p>
<p>Постыдятся и посрамятся вси противящиися ему и пойдут в студе: обновляйтеся ко мне, острови.</p>
<p>Израиль спасается от Господа спасением вечным: не постыдятся, ни посрамятся даже до века ктому.</p>
<p>Зане тако глаголет Господь сотворивый небо, сей Бог показавый землю и сотворивый ю, той раздели ю, не вотще сотвори ю, но на вселение созда ю: аз есмь Господь, и несть ктому.</p>
<p>Не отай глаголах, ни в темне месте земли: не рекох племени иаковлю: суетнаго взыщите. Аз есмь, аз есмь Господь глаголяй правду и возвещаяй истину.</p>
<p>Соберитеся и приидите, совещайтеся вкупе, спасаемии от язык. Не разумеша воздвижущии древо изваяние свое и молящеся богом, иже не спасают.</p>
<p>Аще возвестят, да приближатся, да уведят вкупе, кто слышана сотвори сия исперва? Тогда возвестися вам: аз Бог, и несть иного разве мене, праведен и спаситель, несть кроме мене.</p>
<p>Обратитеся ко мне и спасетеся, иже от края земнаго: аз есмь Бог, и несть иного.</p>
<p>Кленуся мною самим, аще не изыдет изо уст моих правда, словеса моя не возвратятся: яко мне поклонится всяко колено, и исповестся всяк язык Богови, глаголя:</p>
<p>правда и слава к нему приидет: и посрамятся вси отлучающиися.</p>
<p>От Господа оправдятся, и о Бозе прославится все семя сынов израилевых.</p>
<h4>46</h4>
<p>Паде вил, сокрушися дагон, быша ваяния их во звери и скоты: носите я связана яко бремя труждающемуся и разслабевшу,</p>
<p>и алчущу и не могущу вкупе, иже не возмогут спастися от рати, сами же пленени приведошася.</p>
<p>Послушайте мене, доме иаковль и весь останок израилев, носимии от чрева и наказуемии от детска даже до старости:</p>
<p>аз есмь, и дондеже состареетеся, аз есмь, аз терплю вам, аз сотворих и аз понесу, аз подиму и спасу вы.</p>
<p>Кому мя уподобисте? видите, ухитрите, заблуждающии,</p>
<p>слагающии злато из меха, и сребро весом поставляют в мериле, и наемше златаря сотвориша рукотворенная, и преклоншеся покланяются им:</p>
<p>воздвижут я на рамех и ходят: аще же положат я на месте своем, ту лежат, ниже подвижутся: и иже аще возопиет к ним, не услышат, от бед не спасут его.</p>
<p>Помяните сия и возстените, покайтеся, прельстившиися, обратитеся сердцем</p>
<p>и помяните первая от века, яко аз есмь Бог, и несть еще разве мене:</p>
<p>возвещаяй первее последняя, прежде неже быти им, и абие сбышася: и рекох: весь совет мой станет, и вся, елика совещах, сотворю.</p>
<p>Призываяй от восток птицу, и от земли издалеча, о нихже совещах: рекох и приведох, создах и сотворих, приведох и и благопоспеших путь его.</p>
<p>Послушайте мене, погубльшии сердце, сущии далече от правды:</p>
<p>приближих правду мою, и не удалится, и спасение, еже от мене, не умедлю: дах в сионе спасение израилю во прославление.</p>
<h4>47</h4>
<p>Сниди, сяди на земли, дево, дщи вавилоня, вниди во тму, дщи халдейска, яко не приложиши ксему прозыватися мягка и юна.</p>
<p>Возми жерновы, мели муку, открый покрывало твое, открый седины, возсучи голени, прейди реки:</p>
<p>открыется студ твой, явятся укоризны твоя, праведное от тебе возму, ктому не предам человеком.</p>
<p>Рече избавивый тя Господь саваоф, имя ему святый израилев:</p>
<p>сяди умилена, вниди во тму, дщи халдейска, ксему не прозовешися крепость царства.</p>
<p>Разгневахся на люди моя, осквернила еси наследие мое: аз вдах я в руку твою, ты же не дала им милости, старчий ярем отягчила еси зело</p>
<p>и рекла еси: в век буду владычица: не помыслила еси сих в сердцы твоем, ниже помянула еси последних:</p>
<p>ныне же слыши сие, юная, седящая, уповающая, глаголющая в сердцы своем: аз есмь, и несть иныя, не сяду вдовою и не познаю сиротства.</p>
<p>Ныне же приидут на тя два сия внезапу во един день, безчадие и вдовство внезапу приидет на тя, в волшебстве твоем и в крепости волхвов твоих зело,</p>
<p>в надеянии злобы твоея: ты бо рекла еси: аз есмь, и несть иныя: увеждь, яко смышление сих и блужение твое будет тебе срам: и рекла еси сердцем своим: аз есмь, и несть иныя.</p>
<p>И приидет на тя пагуба, и не увеси, пропасть, и впадеши в ню: и приидет на тя печаль, и не возможеши чиста быти: и приидет на тя внезапу пагуба, и не увеси.</p>
<p>Стани ныне с волхвы твоими и со многими чары твоими, имже научилася еси из юности твоея, аще возмогут ти помощи.</p>
<p>Утрудилася еси в советех твоих: да станут ныне и спасут тя звездочетцы небесе, смотряющии звезд, да возвестят ти, что имать на тя приити.</p>
<p>Се, вси яко хврастие огнем погорят и не изимут души своея из пламене, понеже имаши углие огненное, сяди на них.</p>
<p>Сии будут тебе помощь: трудилася еси в преложении от юности, человек сам в себе прельстися, тебе не не будет спасения.</p>
<h4>48</h4>
<p>Услышите сия, доме иаковль, прозваннии именем израилевым и изшедшии из иуды, кленущиися именем Господа Бога израилева, поминающии не со истиною, ниже со правдою,</p>
<p>и придержащиися имени града святаго, и о Бозе израилеве подтверждающиися: Господь саваоф имя ему.</p>
<p>Преждняя еще возвестих, и из уст моих изыдоша, и слышано бысть: внезапу сотворих, и найде.</p>
<p>Вем, яко жесток еси, и жила железна выя твоя, и чело твое медяно.</p>
<p>И возвестих ти, яже древле, прежде неже приити на тя: слышана тебе сотворих, да не когда речеши, яко идоли мне сия сотвориша, и не рцы, яко изваянная и слиянная заповедаша мне.</p>
<p>Слышасте вся, и вы не разуместе: но и слышана тебе сотворих новая отныне, яже имут быти:</p>
<p>и не рекл еси: ныне бывают, а не прежде, и не в преждния дни слышал еси сия: не рцы: ей, вем сия.</p>
<p>Не ведел еси, ниже разумел еси, ниже исперва отверзох ушеса твоя: ведех бо, яко отвергая отринеши и беззаконник еще от чрева прозовешися.</p>
<p>Имене моего ради покажу ти ярость мою, и славная моя наведу на тя, да не потреблю тебе.</p>
<p>Се, продах тя не сребра ради: изях же тя из пещи убожества.</p>
<p>Мене ради сотворю ти, яко мое имя оскверняется, и славы моея иному не дам.</p>
<p>Послушай мене, иакове и израилю, егоже аз призываю: аз есмь первый и аз есмь во век.</p>
<p>И рука моя основа землю, и десница моя утверди небо: призову я, и станут вкупе,</p>
<p>и соберутся вси и услышат: кто им возвести сия? любя тя сотворих волю твою над вавилоном, еже отяти племя халдейско.</p>
<p>Аз глаголах, аз призвах, приведох и, и благопоспешит путь его.</p>
<p>Приступите ко мне и слышите сия, исперва не отай глаголах: егда бываху, тамо бех, и ныне Господь Господь посла мя и дух его.</p>
<p>Тако глаголет Господь, избавивый тя, святый израилев: аз есмь Господь Бог твой, научих тя, еже обрести тебе путь, по немуже пойдеши.</p>
<p>И аще бы еси послушал заповедий моих, то был бы убо аки река мир твой, и правда твоя яко волна морская,</p>
<p>и было бы яко песок семя твое, и изчадия чрева твоего яко персть земли: ниже ныне потребишися, ниже погибнет имя твое предо мною.</p>
<p>Изыди от вавилона, бежай от халдеев: глас радости возвестите, и да слышано будет сие, возвестите даже до последних земли, глаголите: избави Господь раба своего иакова.</p>
<p>И аще вжаждут, пустынею проведет их и воду из камене изведет им: разсядется камень, и потечет вода, и испиют людие мои.</p>
<p>Несть радоватися нечестивым, глаголет Господь.</p>
<h4>49</h4>
<p>Послушайте мене, острови, и внемлите, языцы. Временем многим стояти будет, глаголет Господь: от чрева матере моея нарече имя мое,</p>
<p>и положи уста моя яко мечь остр, и под кровом руки своея скры мя: положи мя яко стрелу избранну, и в туле своем скры мя,</p>
<p>и рече ми: раб мой еси ты, израилю, и в тебе прославлюся.</p>
<p>Аз же рекох: вотще трудихся, всуе и ни во что дах крепость мою: сего ради суд мой пред Господем и труд мой пред Богом моим.</p>
<p>И ныне тако глаголет Господь, создавый мя от чрева раба себе, еже собрати иакова к нему и израиля: соберуся и прославлюся пред Господем, и Бог мой будет мне крепость.</p>
<p>И рече ми: велие ти есть, еже назватися тебе рабом моим, еже возставити племена иаковля и разсеяние израилево обратити: се, дах тя в завет рода, во свет языком, еже быти тебе во спасение даже до последних земли.</p>
<p>Тако глаголет Господь, избавивый тя Бог израилев: освятите уничижающаго душу свою, гнушаемаго от язык рабов княжеских: царие узрят его, и востанут князи и поклонятся ему Господа ради, яко верен есть святый израилев, и избрах тя.</p>
<p>Тако глаголет Господь: во время приятно послушах тебе и в день спасения помогох ти, и сотворих тя и дах тя в завет вечный языков, еже устроити землю и наследити наследия пустыни,</p>
<p>глаголюща сущым во узах: изыдите, и сущым во тме: открыйтеся. На всех путех пастися будут, и на всех стезях пажить их:</p>
<p>не взалчут, ниже вжаждут, ниже поразит их зной, ниже солнце, но милуяй их утешит их и сквозе источники водныя проведет их.</p>
<p>И положу всяку гору в путь и всяку стезю в паству им.</p>
<p>Се, сии издалеча приидут, сии от севера и от моря, инии же от земли персския.</p>
<p>Радуйтеся, небеса, и веселися, земле, да отрыгнут горы веселие и холми правду, яко помилова Бог люди своя и смиренныя людий своих утеши.</p>
<p>Рече же сион: остави мя Господь, и Бог забы мя.</p>
<p>Еда забудет жена отроча свое, еже не помиловати изчадия чрева своего? аще же и забудет сих жена, но аз не забуду тебе, глаголет Господь.</p>
<p>Се, на руках моих написах стены твоя, и предо мною еси присно,</p>
<p>и вскоре возградишися, от нихже разорился еси, и опустошившии тя изыдут из тебе.</p>
<p>Возведи окрест очи твои и виждь вся, се, собрашася приидоша к тебе, живу аз, глаголет Господь: яко всеми ими аки в красоту облечешися и обложиши себе ими яко утварию невеста.</p>
<p>Понеже пустая твоя и разсыпаная и падшая ныне утеснеют от обитающих, и удалятся от тебе поглощающии тя.</p>
<p>Рекут бо во ушы твои сынове твои, ихже был погубил еси: тесно ми место, сотвори ми место, да вселюся.</p>
<p>И речеши в сердцы своем: кто мне породи сих? аз же безчадна и вдова, сих же кто воспита мне? аз же остахся едина, сии же мне где быша?</p>
<p>Тако глаголет Господь Господь: се, воздвизаю на языки руку мою и на островы воздвигну знамение мое, и приведут сыны твоя в лоне и дщери твоя на плещах возмут.</p>
<p>И будут царие кормителие твои, и княгини их кормилицы твоя: до лица земли поклонятся тебе и прах ног твоих оближут, и увеси, яко аз Господь Бог, и не посрамятся терпящии мя.</p>
<p>Еда возмет кто от исполина корысти? и аще кто пленит неправедне, спасетлися?</p>
<p>Зане тако глаголет Господь: аще кто пленит исполина, возмет корысти: вземляй же от крепкаго спасется: аз же прю твою разсужду и аз сыны твоя избавлю:</p>
<p>и оскорбившии тебе снедят плоть свою и испиют яко вино ново кровь свою, и упиются: и увесть всяка плоть, яко аз Господь избавивый тя и заступаяй крепость иаковлю.</p>
<h4>50</h4>
<p>Тако глаголет Господь: кая книга отпущения матере вашея, еюже отпустих ю? или коему заимодавцу продах вы? се, грехми вашими продастеся, и беззаконий ради ваших отпустих матерь вашу.</p>
<p>Что яко приидох, и не бяше человека? звах, и не бе послушающаго? еда не может рука моя избавити, или не могу изяти? се, запрещением моим опустошу море и положу реки пусты, и изсхнут рыбы их не сущей воде и умрут жаждею:</p>
<p>облеку небо во тму и положу аки вретище одежду его.</p>
<p>Господь Господь дает мне язык научения, еже разумети, егда подобает рещи слово: положи мя утро утро, приложи ми ухо, еже слышати,</p>
<p>и наказание Господне отверзает ушы мои: аз же не противлюся, ни противоглаголю.</p>
<p>Плещы мои вдах на раны и ланите мои на заушения, лица же моего не отвратих от студа заплеваний,</p>
<p>и Господь Господь помощник ми бысть: сего ради не усрамихся, но положих лице свое аки твердый камень и разумех, яко не постыждуся:</p>
<p>зане приближается оправдавый мя. Кто пряйся со мною? да сопротивостанет мне купно. И кто судяйся со мною? да приближится ко мне.</p>
<p>Се, Господь Господь поможет ми: кто озлобит мя? Се, вси вы яко риза обетшаете, и яко молие изяст вы.</p>
<p>Кто в вас бояйся Господа? да послушает гласа отрока его. Ходящии во тме, и несть им света, надейтеся на имя Господне и утвердитеся о Бозе.</p>
<p>Се, вси вы огнь раждизаете и укрепляете пламень: ходите светом огня вашего и пламенем, егоже разжегосте. Мене ради быша сия вам, в печали успнете.</p>
<h4>51</h4>
<p>Послушайте мене, гонящии правду и взыскающии Господа, воззрите на твердый камень, егоже изсекосте, и в юдоль потока, юже ископасте.</p>
<p>Воззрите на авраама отца вашего и на сарру породившую вы: яко един бе, и призвах его, и благослових его, и возлюбих его, и умножих его.</p>
<p>И тебе ныне утешу, сионе, и утеших вся пустыни его, и поставлю пустыню его яко рай, и яже ко западом его аки рай Господень: радость и веселие обрящут в нем, исповедание и глас хваления.</p>
<p>Послушайте мене, людие мои, послушайте, и царие, ко мне внушите: яко закон от мене изыдет, и суд мой во свет языком.</p>
<p>Приближается скоро правда моя, и изыдет яко свет спасение мое, и на мышцу мою языцы надеятися будут: мене острови ожидати и на мышцу мою уповати будут.</p>
<p>Воздвигните на небо очи ваши и воззрите на землю долу, понеже небо яко дым утвердися, и земля яко риза обетшает, живущии же на земли якоже сия изомрут, спасение же мое во век будет, и правда моя не оскудеет.</p>
<p>Послушайте мене, ведящии суд, людие мои, имже закон мой в сердцы вашем, не бойтеся укорения человеча и похулению их не покаряйтеся.</p>
<p>Якоже бо риза снедена будет временем, и яко сукно изястся мольми, правда же моя во веки будет и спасение мое в роды родов.</p>
<p>Востани, востани, Иерусалиме, и облецыся во крепость мышцы твоея, востани яко в начале дне, яко род века: не ты ли еси победил гордаго и расторгнул змиа?</p>
<p>Не ты ли еси опустошаяй море, воду бездны многу? положивый глубины морския путь прохода изятым и избавленым?</p>
<p>Господем бо возвратятся и приидут в сион с радостию и со веселием вечным: на главе бо их веселие и хвала, и радость приимет я: отбеже болезнь и печаль и воздыхание.</p>
<p>Аз есмь, аз есмь утешаяй тя: разумей, кто сый убоялся еси человека смертна и сына человеча, иже яко трава изсхоша,</p>
<p>и забыл еси Бога создавшаго тя, сотворшаго небо и основавшаго землю: и боялся еси присно во вся дни лица ярости стужающаго тебе: како бо восхоте взяти тя, и ныне где ярость стужающаго тебе?</p>
<p>Внегда бо спастися тебе, не станет, ниже умедлит:</p>
<p>яко аз Бог твой, возмущаяй море и творяй шум волнам его: Господь саваоф имя мне.</p>
<p>Положу словеса моя во уста твоя и под сению руки моея покрыю тя, еюже поставих небо и основах землю: и речет сиону: людие мои есте вы.</p>
<p>Востани, востани, воскресени, Иерусалиме, испивый чашу ярости от руки Господни: чашу бо падения, фиал ярости испил и истощил еси,</p>
<p>и не бысть утешаяй тебе от всех чад твоих, яже родил еси, и не бысть подемлющаго руки твоея, ниже от всех сынов твоих, ихже вознесл еси.</p>
<p>Два сия противна тебе, кто сожалеет тебе? падение и сокрушение, глад и мечь, кто утешит тя?</p>
<p>Сынове твои обнищавшии, седяще на краи всякаго исхода, яко свекла недовареная, исполнени ярости Господни, разслаблени Господем Богом.</p>
<p>Сего ради слыши, смиренный и упивыйся не вином:</p>
<p>тако глаголет Господь Бог судяй людем своим: се, взях от руки твоея чашу падения, фиал ярости моея, и не приложиши ксему пити ея:</p>
<p>и вложу ю в руце преобидевших тя и смиривших тя, иже рекоша души твоей: преклонися, да минем: и положил еси равно земли плещы твоя отвне мимоходящым.</p>
<h4>52</h4>
<p>Востани, востани, сионе, облецыся во крепость твою, сионе, и ты облецыся во славу твою, Иерусалиме, граде святый, ктому не приложит проити сквозе тя необрезанный и нечистый.</p>
<p>Истряси прах и востани, сяди, Иерусалиме, совлецы узу выи твоея, плененая дщи сионя.</p>
<p>Яко сия глаголет Господь: туне продани бысте, и не сребром избавитеся.</p>
<p>Тако глаголет Господь: во египет снидоша людие мои прежде, еже пришелцем быти тамо, и во ассирию нуждею отведошася.</p>
<p>И ныне что зде есте? сия глаголет Господь: яко взяшася людие мои туне, чудитеся и плачитеся. Тако глаголет Господь: вас ради присно имя мое хулится во языцех.</p>
<p>Сего ради познают людие мои имя мое в той день, яко аз есмь сам глаголяй, ту есмь.</p>
<p>Коль красны на горах ноги благовествующих мир, благовествующих благая, яко слышано сотворю спасение твое, глаголя: сионе, воцарится Бог твой.</p>
<p>Яко глас хранящих тя вознесеся, и гласом вкупе возрадуются: яко очи ко очесем воззрят, егда помилует Господь сиона.</p>
<p>Да отрыгнут веселие вкупе пустыни Иерусалимския, яко помилова Господь людий своих и избави Иерусалима:</p>
<p>и открыет Господь мышцу свою святую пред всеми языки, и узрят вси концы земли спасение, еже от Бога нашего.</p>
<p>Отступите, отступите, изыдите отсюду и нечистоте не прикасайтеся, изыдите от среды его, отлучитеся, носящии сосуды Господни:</p>
<p>яко не с мятежем изыдете, ниже убежанием пойдете: пойдет бо пред вами Господь, и собираяй вы Господь Бог израилев.</p>
<p>Се, уразумеет отрок мой и вознесется и прославится зело.</p>
<p>Якоже ужаснутся о тебе мнози, тако обезславится от человек вид твой, и слава твоя от сынов человеческих.</p>
<p>Тако удивятся языцы мнози о нем, и заградят царие уста своя: яко, имже не возвестися о нем, узрят, и иже не слышаша, уразумеют.</p>
<h4>53</h4>
<p>Господи, кто верова слуху нашему, и мышца Господня кому открыся?</p>
<p>Возвестихом, яко отроча пред ним яко корень в земли жаждущей, несть вида ему, ниже славы: и видехом его, и не имяше вида, ни доброты:</p>
<p>но вид его безчестен, умален паче всех сынов человеческих: человек в язве сый и ведый терпети болезнь, яко отвратися лице его, безчестно бысть, и не вменися.</p>
<p>Сей грехи нашя носит и о нас болезнует, и мы вменихом его быти в труде и в язве от Бога и во озлоблении.</p>
<p>Той же язвен бысть за грехи нашя и мучен бысть за беззакония наша, наказание мира нашего на нем, язвою его мы изцелехом.</p>
<p>Вси яко овцы заблудихом: человек от пути своего заблуди, и Господь предаде его грех ради наших.</p>
<p>И той, зане озлоблен бысть, не отверзает уст своих: яко овча на заколение ведеся, и яко агнец пред стригущим его безгласен, тако не отверзает уст своих.</p>
<p>Во смирении его суд его взятся: род же его кто исповесть? яко вземлется от земли живот его, ради беззаконий людий моих ведеся на смерть.</p>
<p>И дам лукавыя вместо погребения его и богатыя вместо смерти его: яко беззакония не сотвори, ниже обретеся лесть во устех его.</p>
<p>И Господь хощет очистити его от язвы: аще дастся о гресе, душа ваша узрит семя долгоживотное.</p>
<p>И хощет Господь рукою своею отяти болезнь от души его, явити ему свет и создати разумом, оправдати праведнаго благо служаща многим, и грехи их той понесет.</p>
<p>Сего ради той наследит многих и крепких разделит корысти, зане предана бысть на смерть душа его, и со беззаконными вменися, и той грехи многих вознесе и за беззакония их предан бысть.</p>
<h4>54</h4>
<p>Возвеселися, неплоды, нераждающая возгласи и возопий, нечревоболевшая, яко многа чада пустыя паче, нежели имущия мужа.</p>
<p>Рече бо Господь: разшири место, кущи твоея и покровов твоих, водрузи, не пощади, продолжи ужя твоя и колие твое укрепи,</p>
<p>еще на десно и на лево простри: и семя твое языки наследит, и грады опустевшыя населиши.</p>
<p>Не бойся, яко посрамлена еси, ниже устыдися, яко укорена еси: понеже срамоту вечную забудеши и укоризны вдовства твоего не помянеши ктому.</p>
<p>Яко Господь творяй тя, Господь саваоф имя ему: и избавивый тя святый Бог израилев, всей земли прозовется.</p>
<p>Не яко жену оставлену и малодушну призва тя Господь, ниже яко жену из юности возненавидену, рече Бог твой.</p>
<p>На время мало оставих тя, а с милостию великою помилую тя:</p>
<p>во ярости мале отвратих лице мое от тебе, но милостию вечною помилую тя, рече избавивый тя Господь.</p>
<p>От воды, яже при нои, сие ми есть, якоже кляхся ему во время оно на землю, не разгневатися о тебе ктому, ниже во прещении твоем</p>
<p>горы преставити, и холми твои не предвигнутся: тако ниже, яже от мене к тебе, милость оскудеет, ниже завет мира твоего преставится: рече бо милостив к тебе Господь.</p>
<p>Смиренная и колеблемая не имела еси утешения: се, аз уготовляю тебе анфракс камень твой и на основание твое сапфир:</p>
<p>и положу забрала твоя иаспис, и врата твоя камение кристалла, и ограждение твое камение избранное,</p>
<p>и вся сыны твоя научены Богом, и во мнозе мире чада твоя.</p>
<p>И правдою возградишися: удалися от иеправеднаго, и не убоишися, и трепет не приближится тебе.</p>
<p>Се, пришелцы приидут к тебе мною и вселятся у тебе и к тебе прибегнут.</p>
<p>Се, аз создах тя, не якоже кузнец раздуваяй углие и износя сосуд на дело: аз же создах тя не на пагубу, еже истлити.</p>
<p>Всяк сосуд соделан на тя не благопоспешу, и всяк глас, иже на тя востанет на прю, одолееши им всем: повиннии же твои будут в нем Есть наследие служащым Господеви, и вы будете мне праведни, глаголет Господь.</p>
<h4>55</h4>
<p>Жаждущии, идите на воду, и елицы не имате сребра, шедше купите, и ядите (и пийте) без сребра и цены вино и тук.</p>
<p>Вскую цените сребро не в хлебы, и труд ваш не в сытость? Послушайте мене, и снесте благая, и насладится во благих душа ваша.</p>
<p>Внемлите ушима вашима и последуйте путем моим: послушайте мене, и жива будет во благих душа ваша, и завещаю вам завет вечен, преподобная давидова верная.</p>
<p>Се, свидетелство во языцех дах его, князя и повелителя языком.</p>
<p>Се, языцы, иже не ведяху тебе, призовут тя, и людие, иже не познаша тебе, ко тебе прибегнут ради Господа Бога твоего, святаго израилева, яко прослави тя.</p>
<p>Взыщите Господа, и внегда обрести вам того, призовите: егда же приближится к вам,</p>
<p>да оставит нечестивый пути своя, и муж беззаконен советы своя, и да обратится ко Господу, и помилован будет, яко попремногу оставит грехи вашя.</p>
<p>Не суть бо совети мои якоже совети ваши, ниже якоже путие ваши путие мои, глаголет Господь.</p>
<p>Но якоже отстоит небо от земли, тако отстоит путь мой от путий ваших, и помышления ваша от мысли моея.</p>
<p>Якоже бо аще снидет дождь или снег с небесе, и не возвратится, дондеже напоит землю, и родит, и прозябнет, и даст семя сеющему и хлеб в снедь:</p>
<p>тако будет глаголгол мой, иже аще изыдет из уст моих, не возвратится ко мне тощь, дондеже совершит (вся), елика восхотех, и поспешу пути твоя и заповеди моя.</p>
<p>Со веселием бо изыдете и с радостию научитеся: горы бо и холми возскачут ждуще вас с радостию, и вся древеса селная восплещут ветвьми:</p>
<p>и вместо драчия взыдет кипарис, и вместо кропивы взыдет мирсина: и будет Господь во имя и во знамение вечное, и не оскудеет.</p>
<h4>56</h4>
<p>Сия глаголет Господь: сохраните суд и сотворите правду, приближися бо спасение мое приити и милость моя открытися.</p>
<p>Блажен муж творяй сия, и человек держайся их, и храняй субботы не оскверняти, и блюдый руце свои не творити неправды.</p>
<p>Да не глаголет иноплеменник приложивыйся ко Господеви: еда отлучит мя Господь от людий своих? и да не глаголет каженик, яко аз есмь древо сухо.</p>
<p>Сия глаголет Господь кажеником: елицы сохранят субботы моя и изберут яже аз хощу и содержат завет мой,</p>
<p>дам им в дому моем и во ограде моей место именито, лучшее от сынов и дщерей, имя вечно дам им, и не оскудеет:</p>
<p>и иноплеменником приложившымся Господеви работати ему и любити имя Господне, еже быти ему в рабы и рабыни, и вся снабдящыя субботы моя не оскверняти и держащыя завет мой,</p>
<p>введу я в гору святую мою и возвеселю я в дому молитвы моея: всесожжения их и жертвы их будут приятны на требнице моем: дом бо мой дом молитвы наречется всем языком,</p>
<p>глаголет Господь, собираяй разсеяныя израилевы, яко соберу к нему собор.</p>
<p>Вси зверие дивии, приидите, ядите, вси зверие дубравнии.</p>
<p>Видите, яко вси ослепоша, не разумеша смыслити, вси пси немии не возмогут лаяти, видяще сны на ложи, любяще дремати,</p>
<p>и пси безстуднии душею, не ведяще сытости: и суть лукави, не ведяще смысла, вси путем своим последоваша, кийждо уклонишася в лихоимство свое, от перваго и до последняго.</p>
<p>Приидите, да возмем вино и наполнимся пиянства, и будет яко днесь, тако и заутра, и много множае.</p>
<h4>57</h4>
<p>Видите, како праведный погибе, и никтоже не приемлет сердцем, и мужие праведнии вземлются, и никтоже разумеет: от лица бо неправды взяся праведный.</p>
<p>Будет с миром погребение его, взяся от среды.</p>
<p>Вы же приидите семо, сынове беззаконнии, семя прелюбодеев и блудницы:</p>
<p>в чем услаждастеся и на кого отверзосте уста ваша? и на кого изсунусте язык ваш? не вы ли есте чада пагубы, семя беззаконно,</p>
<p>молящиися кумиром под древием частым, закалающе чада своя в дебрех посреде камения?</p>
<p>То твоя часть, сей твой жребий, и тем пролиял еси возлияния, и тем принесл еси жертвы: о сих убо не разгневаюся ли?</p>
<p>На горе высоце и превознесенне, тамо твое ложе, и тамо вознесл еси требы твоя:</p>
<p>и за подвоями дверий твоих положил еси память твою: мыслил еси, яко аще от мене отступиши, более нечто возимееши: возлюбил еси спящыя с тобою,</p>
<p>и умножил еси блужение твое с ними, и многи сотворил, иже далече от тебе, и послал еси послы за пределы твоя, и смирился еси даже до ада.</p>
<p>Многими путьми твоими трудился еси, и не рекл еси: престану крепящься, яко сотворил еси сия, сего ради не помолился ми еси ты.</p>
<p>Кого благопочет убоялся еси, и солгал ми, и не помянул еси мене, ниже приял мя еси во ум, ниже в сердце твое? и аз тя видя, презираю, и не убоялся еси мене.</p>
<p>И аз возвещу правду твою и злобы твоя, яже не успеют тебе:</p>
<p>егда возопиеши, да избавят тя во печалех твоих: сия бо вся ветр возмет, и отнесет буря: а держащиися мене стяжут землю и наследят гору святую мою.</p>
<p>И рекут: очистите пред лицем его пути и отимите претыкания от пути людий моих.</p>
<p>Сия глаголет Господь вышний, иже живет во высоких во век, святый во святых имя ему, вышний, во святых почиваяй, и малодушным даяй долготерпение и даяй живот сокрушеным сердцем:</p>
<p>не во век отмщу вам, ни всегда гневатися буду на вы: дух бо от мене изыдет, и всякое дыхание аз сотворих.</p>
<p>За грех мало что опечалих его и поразих его и отвратих лице мое от него: и опечалися и пойде дряхл во путех своих.</p>
<p>Пути его видех и изцелих его, и утеших его и дах ему утешение истинно,</p>
<p>мир на мир далече и близ сущым: и рече Господь: изцелю я.</p>
<p>Неправеднии же возволнуются и почити не возмогут.</p>
<p>Несть радоватися нечестивым, рече Господь Бог.</p>
<h4>58</h4>
<p>Возопий крепостию и не пощади: яко трубу возвыси глас твой и возвести людем моим грехи их и дому иаковлю беззакония их.</p>
<p>Мене день от дне ищут и разумети пути моя желают, яко людие правду сотворившии и суда Бога своего не оставившии: просят ныне у мене суда праведна и приближитися ко Господу желают, глаголюще:</p>
<p>что яко постихомся, и не увидел еси? смирихом душы нашя, и не уведел еси? Во дни бо пощений ваших обретаете воли вашя, и вся подручныя вашя томите:</p>
<p>аще в судех и сварех поститеся и биете пястьми смиреннаго, вскую мне поститеся якоже днесь, еже услышану быти с воплем гласу вашему?</p>
<p>Не сицеваго поста аз избрах и дне, еже смирити человеку душу свою: ниже аще слячеши яко серп выю твою, и вретище и пепел постелеши, ниже тако наречете пост приятен.</p>
<p>Не таковаго (бо) поста аз избрах, глаголет Господь: но разрешай всяк соуз неправды, разрушай обдолжения насильных писаний, отпусти сокрушенныя во свободу и всякое писание неправедное раздери:</p>
<p>раздробляй алчущым хлеб твой и нищыя безкровныя введи в дом твой: аще видиши нага, одей, и от свойственных племене твоего не презри.</p>
<p>Тогда разверзется рано свет твой, и изцеления твоя скоро возсияют, и предидет пред тобою правда твоя, и слава Божия оымет тя.</p>
<p>Тогда воззовеши, и Бог услышит тя, и еще глаголющу ти, речет: се, приидох. Аще отимеши от себе соуз и рукобиение и глагол роптания</p>
<p>и даси алчущему хлеб от души твоея и душу смиренную насытиши, тогда возсияет во тме свет твой, и тма твоя будет яко полудне,</p>
<p>и будет Бог твой с тобою присно: и насытишися, якоже желает душа твоя, и кости твоя утучнеют, и будут яко вертоград напоен, и яко источник, емуже не оскуде вода: и кости твоя прозябнут яко трава, и разботеют, и наследят роды родов.</p>
<p>И созиждутся пустыни твоя вечныя, и будут основания твоя вечная родом родов: и прозовешися здатель оград, и стези твоя посреде упокоиши.</p>
<p>Аще отвратиши ногу твою от суббот, еже не творити хотений твоих в день святый, и прозовеши субботы сладостны, святы Богови твоему: не воздвигнеши ноги своея на дело, ниже возглаголеши словесе во гневе из уст твоих,</p>
<p>и будеши уповая на Господа, и возведет тя на благоты земныя, и ухлебит тя наследием иакова отца твоего: уста бо Господня глаголаша сия.</p>
<h4>59</h4>
<p>Еда не может рука Господня спасти? или отягчил есть слух свой, еже не услышати?</p>
<p>Но греси ваши разлучают между вами и между Богом, и грех ради ваших отврати лице свое от вас еже не помиловати.</p>
<p>Руце бо ваши осквернене кровию, и персты ваши во гресех, устне же ваши возглаголаша беззаконие, и язык ваш неправде поучается.</p>
<p>Никтоже глаголет правды, ниже есть суд истинен: уповают на суетная и глаголют тщетная, яко зачинают труд и раждают беззаконие.</p>
<p>Яица аспидска разбиша и постав паучинный ткут, и хотяй от яиц их ясти, разбив запорток (его), обрете и в нем василиска.</p>
<p>Постав их не будет на ризу, и не одеждутся от дел своих: дела бо их дела беззакония.</p>
<p>Нозе же их на зло текут, скори пролияти кровь, и мысли их мысли о убийствах: сокрушение и бедность во путех их,</p>
<p>и пути мирнаго не познаша, и несть суда во путех их: стези во их развращены, по нихже ходят и не ведят мира.</p>
<p>Того ради отступи от них суд, и не постигнет их правда: ждущым им света, бысть им тма, ждуще зари во мраце ходиша.</p>
<p>Осяжут яко слепии стену, яко суще без очес осязати будут, и падутся в полудни яко в полунощи, яко умирающе возстенут</p>
<p>яко медведь, и яко голубь вкупе пойдут. Ждахом суда, и несть, спасение далече отступи от нас.</p>
<p>Много бо беззаконие наше пред тобою, и греси наши противу сташа нам: беззакония бо наша в нас, и неправды нашя уразумехом:</p>
<p>нечествовахом и солгахом и отступихом от последования Бога нашего: глаголахом неправду и не покорихомся, во утробе зачахом и поучихомся от сердца нашего словесем неправедным:</p>
<p>и оставихом созади суд, и правда далече отступи от нас: яко изнеможе во путех их истина, и правым (путем) не возмогоша прейти:</p>
<p>и истина взяся, и преставиша ум свой еже смыслити. И виде Господь и негодова, яко не бяше суда:</p>
<p>и виде, и не бяше мужа, и помысли, и не бяше избавляющаго: и мсти им мышцею своею, и помилованием утверди.</p>
<p>И одеяся правдою яко щитом, и возложи шлем спасения на главу, и облечеся в ризу отмщения, и одеждею своею:</p>
<p>яко воздаваяй воздаяние укоризну супостатом.</p>
<p>И убоятся, иже от запад, имене Господня, и иже от восток солнца, имене его славнаго: приидет бо яко река насильная гнев от Господа, приидет со яростию.</p>
<p>И приидет сиона ради избавляяй, и отвратит нечестие от иакова.</p>
<p>И сей им иже от мене завет, рече Господь: дух мой, иже есть в тебе, и глаголголы, яже аз дах во уста твоя, не оскудеют от уст твоих и от уст семене твоего: рече бо Господь отныне и во век.</p>
<h4>60</h4>
<p>Светися, светися Иерусалиме, прииде бо твой свет, и слава Господня на тебе возсия.</p>
<p>Се, тма покрыет землю, и мрак на языки, на тебе же явится Господь, и слава его на тебе узрится.</p>
<p>И пойдут царие светом твоим, и языцы светлостию твоею.</p>
<p>Возведи окрест очи твои и виждь собраная чада твоя: се, приидоша вси сынове твои издалеча, и дщери твоя на рамех возмутся.</p>
<p>Тогда узриши и возрадуешися, и убоишися и ужаснешися сердцем, яко преложится к тебе богатство морское и языков и людий:</p>
<p>и приидут к тебе стада велблюд, и покрыют тя велблюди мадиамстии и гефарстии: вси от савы приидут, носяще злато, и ливан принесут и камень честен, и спасение Господне благовозвестят:</p>
<p>и вся овцы кидарския соберутся тебе, и овни навеофстии приидут к тебе, и вознесутся приятная на жертвенник мой, и дом молитвы моея прославится.</p>
<p>Кии суть, иже яко облацы летят, и яко голубие со птенцы ко мне?</p>
<p>Мене острови ждаша, и корабли фарсийстии во первых, привести чада твоя издалеча, и сребро и злато их с ними, имене ради Господня святаго, и за еже святому израилеву славну быти.</p>
<p>И созиждут сынове инороднии стены твоя, и царие их предстояти будут тебе: за гнев бо мой поразих тя и за милость мою возлюбих тя.</p>
<p>И отверзутся врата твоя присно, день и нощь не затворятся, ввести к тебе силу язык и цари их ведомыя.</p>
<p>Языцы бо и царие, иже не поработают ти, погибнут, и языцы запустением запустеют.</p>
<p>И слава ливанова к тебе приидет, кипарисом и певгом и кедром вкупе, прославити место святое мое, и место ногу моею прославлю.</p>
<p>И пойдут к тебе боящеся сынове смиривших тя и раздраживших тя, и поклонятся следам ногу твоею вси прогневавшии тя, и наречешися град Господень, сион святаго израилева.</p>
<p>За сие, яко был еси оставлен и возненавиден и не бе помагающаго ти, положу тя в радость вечную, веселие родом родов.</p>
<p>И изссеши млеко языков и богатство царей снеси, и уразумееши, яко аз Господь спасаяй тя и избавляяй тя Бог израилев.</p>
<p>И вместо меди принесу ти злато, и вместо железа принесу ти сребро, и вместо древес принесу ти медь, и вместо камения железо: и вдам князи твоя в мир и надзиратели твоя в правду.</p>
<p>И не услышится посем неправда в земли твоей, ни сокрушение ни бедность во пределех твоих, но прозовется спасение забрала твоя и врата твоя хвала.</p>
<p>И не будет тебе ктому солнце во свет дне, ниже восход луны просветит твою нощь, но будет тебе Господь свет вечный и Бог слава твоя.</p>
<p>Не зайдет бо солнце тебе, и луна не оскудеет тебе: будет бо Господь тебе свет вечный, и исполнятся дние рыдания твоего.</p>
<p>И людие твои вси праведнии в век наследят землю, храняще сад дела руку его в славу.</p>
<p>Малый будет в тысящы, а малейший во язык велик: аз Господь по времени соберу их.</p>
<h4>61</h4>
<p>Дух Господень на мне, егоже ради помаза мя, благовестити нищым посла мя, изцелити сокрушенныя сердцем, проповедати пленником отпущение и слепым прозрение,</p>
<p>нарещи лето Господне приятно и день воздаяния, утешити вся плачущыя,</p>
<p>дати плачущым сиона славу вместо пепела, помазание веселия плачущым, украшение славы вместо, духа уныния: и нарекутся родове правды насаждение Господне во славу.</p>
<p>И созиждут пустыни вечныя, запустевшыя прежде воздвигнут: и обновят грады пустыя, опустошенныя в роды.</p>
<p>И приидут инороднии, пасущии овцы твоя, и иноплеменницы орателие и виноградарие ваши:</p>
<p>вы же священницы Господни наречетеся, служителие Бога вашего, речется вам: крепость язык снесте и в богатстве их чудни будете.</p>
<p>Сице землю свою вторицею наследят, и веселие вечное над главою их.</p>
<p>Аз бо есмь Господь любяй правду и ненавидяй грабления от неправды: и дам труд их праведником и завет вечен завещаю им.</p>
<p>И познается во языцех семя их, и внуцы их посреде людий: всяк видяй я познает я, яко сии суть семя благословено от Бога, и радостию возрадуются о Господе.</p>
<p>Да возрадуется душа моя о Господе: облече бо мя в ризу спасения и одеждею веселия (одея мя): яко на жениха возложи на мя венец, и яко невесту украси мя красотою.</p>
<p>И яко земля растящая цвет свой, и яко вертоград семена своя прозябает: тако возрастит Господь Господь правду и веселие пред всеми языки.</p>
<h4>62</h4>
<p>Сиона ради не умолчу и Иерусалима ради не попущу, дондеже изыдет яко свет правда моя, и спасение мое яко светило разжжется.</p>
<p>И узрят языцы правду твою, и царие славу твою, и прозовут тя именем новым, имже Господь наименует е.</p>
<p>И будеши венец доброты в руце Господни и диадима царствия в руце Бога твоего:</p>
<p>и не прозовешися ктому оставлен, и земля твоя ктому не наречется пуста: тебе бо прозовется воля моя, и земля твоя вселенная, яко благоволи Господь в тебе, и земля твоя вкупе населится.</p>
<p>И якоже живяй юноша с девою, тако поживут сынове твои с тобою: и будет якоже радуется жених о невесте, тако возрадуется Господь о тебе.</p>
<p>И на стенах твоих, Иерусалиме, приставих стражы весь день и всю нощь, иже до конца не премолкнут поминающе Господа.</p>
<p>Несть бо вам подобен: аще исправиши и сотвориши, Иерусалиме, радование на земли.</p>
<p>Клятся Господь десницею своею и крепостию мышцы своея: аще ктому отдам пшеницу твою и пищу твою врагом твоим, и аще ктому испиют вино твое сынове чуждии, о немже трудился еси:</p>
<p>но собирающии снедят я и похвалят Господа, и оымающии испиют я во дворех святых моих.</p>
<p>Идите враты моими и путь сотворите людем моим, и камение, еже на пути, размещите: воздвигните знамение на языки.</p>
<p>Се бо, Господь слышано сотвори до последних земли: рцыте дщери сионове: се, спаситель твой грядет, имеяй с собою мзду и дело свое пред лицем своим.</p>
<p>И прозовет я люди святы, избавлены Господем: ты же прозовешися взыскан град и не оставлен.</p>
<h4>63</h4>
<p>Кто сей пришедый от едома, червлены ризы его от восора, сей красен во утвари, зело с крепостию? Аз глаголю правду и суд спасения.</p>
<p>Почто червлены ризы твоя и одежды твоя яко от истоптания точила?</p>
<p>Исполнен истоптания, и от язык несть мужа со мною: и попрах я яростию моею, и сотрох я яко персть, и сведох кровь их в землю и вся ризы моя омочих:</p>
<p>день бо воздаяния прииде на них, и лето избавления приспе:</p>
<p>и воззрех, и не бе помощника: и помыслих, и никтоже заступи: и избави я мышца моя, и ярость моя наста:</p>
<p>и попрах я гневом моим и сведох кровь их в землю.</p>
<p>Милость Господню помянух, добродетели Господни во всех, имиже нам воздает: Господь, судия благ дому израилеву, наводит нам по милости своей и по множеству правды своея.</p>
<p>И рече: не людие ли мои? чада, и не отвергнутся. И бысть им во спасение и всякия скорби их.</p>
<p>Не ходатай, ниже ангел, но сам Господь спасе их, зане любит их и щадит их: сам избави их и восприят их и вознесе их во вся дни века.</p>
<p>Тии же не покоришася и разгневаша духа святаго его, и обратися им на вражду, и той воева на ня.</p>
<p>И помяну дни вечныя: где возведый от земли пастыря овец своих? где есть вложивый в них духа святаго?</p>
<p>Возведшая десницею моисеа, мышца славы его раздели воду пред лицем его сотворити ему имя вечно,</p>
<p>проведе их сквозе бездну, якоже коня сквозе пустыню, и не утрудишася,</p>
<p>и яко скоты по полю, и сниде дух от Господа и настави их: тако провел еси люди твоя сотворити тебе самому имя славно.</p>
<p>Обратися, Господи, от небесе и виждь от дому святаго твоего и славы твоея: где есть ревность твоя и крепость твоя? где есть множество милости твоея и щедрот твоих, яко терпел еси нам?</p>
<p>Ты бо еси Отец наш, понеже авраам не уведе нас, и израиль не позна нас, но ты, Господи, Отец наш, избави ны, исперва имя твое на нас есть.</p>
<p>Что уклонил еси нас, Господи, от пути твоего? и ожесточил еси сердца наша, еже не боятися тебе? Обратися ради раб твоих, ради племен достояния твоего,</p>
<p>да (поне) мало наследим горы святыя твоея. Противницы наши попраша святыню твою:</p>
<p>быхом яко исперва, егда не владел еси нами, ниже бе наречено имя твое на нас.</p>
<h4>64</h4>
<p>Аще отверзеши небо, трепет приимут от тебе горы и растают,</p>
<p>яко тает воск от лица огня, и попалит огнь супостаты, и явлено будет имя твое в сопротивных твоих: от лица твоего языцы возмятутся:</p>
<p>егда сотвориши славная, трепет приимут от тебе горы.</p>
<p>От века не слышахом, ниже очи наши видеша Бога, разве тебе, и дела твоя, яже сотвориши ждущым милости.</p>
<p>Милость бо срящет творящих правду, и пути твоя помянутся: се, ты разгневался еси, и мы согрешихом.</p>
<p>Сего ради заблудихом и быхом яко нечисти вси мы, якоже порт нечистыя вся правда наша, и отпадохом яко листвие беззаконий ради наших: тако ветр восхитит нас.</p>
<p>И несть призываяй имя твое и помянувый удержати тя: яко отвратил еси лице твое от нас и предал ны еси беззаконий ради наших.</p>
<p>И ныне, Господи, Отец наш еси ты, мы же брение, дела руку твоею вси:</p>
<p>не прогневайся на ны зело и не помяни во время беззаконий наших, и ныне призри, яко людие твои вси мы.</p>
<p>Град святилища твоего бысть пуст, сион якоже пустыня бысть, Иерусалим на проклятие:</p>
<p>дом святый наш и слава, юже благословиша отцы наши, бысть огнем пожжен, и вся славная наша купно падоша.</p>
<p>И о всех сих терпел еси, Господи, и молчал, и смирил еси ны зело.</p>
<h4>65</h4>
<p>Явлен бых не ищущым мене, обретохся не вопрошающым о мне, рекох: се, есмь: языку, иже не призваша имене моего.</p>
<p>Прострох руце мои весь день к людем не покаряющымся и противу глаголющым, иже не ходиша путем истинным, но вслед грехов своих.</p>
<p>Людие сии разгневляющии мя пред лицем моим присно: тии жертвы приносят в вертоградех и кадят во чрепех бесом, иже не суть,</p>
<p>и во гробех и во пещерах лежат соний ради, иже ядят мяса свиная и юху треб, осквернени сосуди их вси:</p>
<p>иже глаголют: отиди от мене, не прикоснися мне, яко чист есмь. Сей дым ярости моея, огнь горит в нем вся дни.</p>
<p>Се, написася предо мною: не умолчу, дондеже отдам в недра им грехи их и грехи отец их глаголет Господь:</p>
<p>иже кадяху на горах и на хомех укориша мя, отдам дела их в недра им.</p>
<p>Тако глаголет Господь: имже образом обретается ягода на грезне, и рекут: не погуби его, яко благословение есть в нем: тако сотворю служащаго ми ради, не имам всех погубити ради его:</p>
<p>и изведу из иакова семя и из иуды, и наследит гору святую мою, и наследят избраннии мои и раби мои и вселятся тамо.</p>
<p>И будут во дубраве ограды стадом, и юдоль ахорская в покоище говядов людем моим, иже взыскаша мене.</p>
<p>Вы же, оставившии мя и забывающии гору святую мою, и уготовлящии демону трапезу и исполняющии щастию растворение,</p>
<p>аз предам вас под мечь, вси закланием падете: яко звах вас и не послушасте, глаголах, и преслушасте и сотвористе лукавое предо мною и яже не хотех избрасте.</p>
<p>Сего ради тако глаголет Господь: се, работающии ми ясти будут, вы же взалчете: се, работающии ми пити будут, вы же возжаждете:</p>
<p>се, работающии ми возрадуются, вы же посрамитеся: се, работающии ми возвеселятся в веселии сердца, вы же возопиете в болезни сердца вашего и от сокрушения духа восплачетеся.</p>
<p>Оставите бо имя ваше в насыщение избранным моим, вас же избиет Господь: работающым же мне наречется имя новое,</p>
<p>еже благословится на земли, благословят бо Бога истиннаго: и кленущиися на земли клятися будут Богом истинным, забудут бо печаль свою первую, и не взыдет им на сердце.</p>
<p>Будет бо небо ново и земля нова, и не помянут прежних, ниже взыдут на сердце их,</p>
<p>но радость и веселие обрящут на ней, яко се, аз творю веселие Иерусалиму и людем моим радость.</p>
<p>И возвеселюся о Иерусалиме и возрадуюся о людех моих, и ксему не услышится в нем глас плача, ни глас вопля,</p>
<p>ниже будет тамо младенец, ни старец, иже не исполнит лет своих: будет бо юный ста лет, умираяй же грешник ста лет и проклят будет.</p>
<p>И созиждут домы и сами вселятся, и насадят винограды и сами снедят плоды их.</p>
<p>Не созиждут, да инии вселятся, и не насадят, да инии снедят: якоже бо дние древа жизни, будут дние людий моих: дела бо трудов их обетшают.</p>
<p>Избраннии же мои не имут трудитися вотще, ниже породят чад на проклятие, яко семя благословено есть Богом, и внуцы их с ними будут.</p>
<p>И будет, прежде неже воззвати им, аз услышу их, еще глаголющым им, реку: что есть?</p>
<p>Тогда волцы и агнцы имут пастися вкупе, и лев яко вол снесть плевы, и змия землю яко хлеб: не повредят, ниже погубят на горе святей моей, глаголет Господь.</p>
<h4>66</h4>
<p>Тако глаголет Господь: небо престол мой, земля же подножие ногу моею: кий дом созиждете ми, и кое место покоища моего?</p>
<p>Вся бо сия сотвори рука моя, и сия суть вся моя, глаголет Господь. И на кого воззрю, токмо на кроткаго и молчаливаго и трепещущаго словес моих?</p>
<p>Беззаконник же жряй ми телца, яко убиваяй пса: и приносяй семидал, яко кровь свиную: даяй ливан в память, аки хулник. И тии избраша пути своя, и мерзости их, яже душа их изволи.</p>
<p>И аз изберу поругания их и грехи их воздам им: яко звах их, и не послушаша мене, глаголах, и преслушаша и сотвориша злое предо мною, и яже не хотех избраша.</p>
<p>Услышите глаголгол Господень, трепещущии словесе его: рцыте, братия, ненавидящым вас и гнушающымся, да имя Господне прославится и явится во веселии их, и они посрамятся.</p>
<p>Глас вопля от града, глас от храма, глас Господа воздающаго воздаяние сопротивящымся.</p>
<p>Прежде неже чревоболети ей, роди, прежде неже приити труду чревоболения, избеже и породи мужеск пол.</p>
<p>Кто слыша сицевое, и кто виде сице? аще родила земля с болезнию во един день? или и родися язык весь купно, яко поболе и роди сион дети своя?</p>
<p>Аз же дах чаяние сие, и не помянул еси мене, рече Господь. Не се ли, аз родящую и неплодную сотворих? рече Бог твой.</p>
<p>Веселися, Иерусалиме, и торжествуйте в нем, вси любящии его и живущии в нем: радуйтеся вкупе с ним радостию, вси елицы плакасте о нем,</p>
<p>да ссете и насытитеся от сосца утешения его, да ссавше насладитеся от входа славы его.</p>
<p>Яко сия глаголет Господь: се, аз укланяю на ня аки реку мира, и аки поток наводняемый славу языков: дети их на рамена взяты будут и на колену утешатся.</p>
<p>Якоже аще кого мати утешает, тако и аз утешу вы, и во Иерусалиме утешитеся</p>
<p>и узрите, и возрадуется сердце ваше, и кости вашя яко трава прозябнут: и познается рука Господня боящымся его, и запретит непокаряющымся.</p>
<p>Се бо, Господь яко огнь приидет, и яко буря колесницы его, воздати яростию отмщение свое и прещение во пламени огненне:</p>
<p>огнем бо Господним судитися будет вся земля, и мечем его всяка плоть: мнози язвени будут от Господа.</p>
<p>Очищающиися и освящающиися во вертоградех и в преддвериих ядущии мясо свиное и мерзости и мышы вкупе погибнут, рече Господь.</p>
<p>И аз дела их и помышление их вем, и гряду собрати вся народы и языки, и приидут и узрят славу мою:</p>
<p>и оставлю на них знамение, и послю от них спасеных во языки, во фарсис и в фуд, и в луд и в мосох, и в фовель и во елладу, и во островы дальния, иже не слышаша имене моего, ниже видеша славу мою: и возвестят славу мою во языцех,</p>
<p>и приведут братию вашу от всех язык дар Господеви, с коньми и колесницами и с носилами мсков, под сеньми во святый град Иерусалим, рече Господь, аки бы принесли сынове израилевы жертвы своя мне со псалмы в дом Господень:</p>
<p>и от тех поиму себе жерцы и левиты, рече Господь.</p>
<p>Якоже бо небо ново и земля нова, яже аз творю, пребывают предо мною, глаголет Господь, тако станет семя ваше и имя ваше:</p>
<p>и будет месяц от месяца, и суббота от субботы, приидет всяка плоть поклонитися предо мною во Иерусалим, рече Господь:</p>
<p>и изыдут и узрят трупы человеков преступивших мне: червь бо их не скончается, и огнь их не угаснет, и будут в позор всяцей плоти.</p>
