<h4>1</h4>
<p>1 Сия имена сынов израилевых, входящих во египет вкупе со иаковом отцем их, кийждо со всем домом своим внидоша:</p>
<p>2 рувим, симеон, левий, иуда,</p>
<p>3 иссахар, завулон и вениамин,</p>
<p>4 дан и неффалим, гад и асир: иосиф же бяше во египте.</p>
<p>5 Бяше же всех душ изшедших из иакова седмьдесят пять.</p>
<p>6 Умре же иосиф, и вся братия его, и весь род оный:</p>
<p>7 сынове же израилевы возрастоша и умножишася, и мнози быша и укрепишася зело зело: умножи же их земля.</p>
<p>8 Воста же царь ин во египте, иже не знаше иосифа,</p>
<p>9 рече же языку своему: се, род сынов израилевых великое множество и укрепляется паче нас:</p>
<p>10 приидите убо, прехитрим их, да не когда умножатся: и егда аще приключится нам брань, приложатся и сии к супостатом, и одолевше нам изыдут из земли (нашея).</p>
<p>11 И пристави над ними приставники дел, да озлобят их в делех. И создаша грады тверды фараону: пифо, и рамесси, и он, иже есть илиополь.</p>
<p>12 По елику же их смиряху, толико множайшии бываху и укрепляхуся зело зело. И гнушахуся египтяне сынми израилевыми,</p>
<p>13 и насилие творяху египтяне сыном израилевым нуждею,</p>
<p>14 и болезненну тем жизнь творяху в делех жестоких брением и плинфоделанием, и всеми делы, яже в полях, во всех делех, имиже порабощаху их с нуждею.</p>
<p>15 И рече царь египетский бабам еврейским: единей их имя сепфора и имя вторей фуа,</p>
<p>16 и рече (им): егда бабите евреаныням, и суть к рождению, аще убо мужеский пол будет, убивайте его: аще же женский, снабдевайте его.</p>
<p>17 Убояшася же бабы Бога, и не сотвориша, якоже повеле им царь египетский, и живляху мужеский пол.</p>
<p>18 Призва же царь египетский бабы и рече им: что яко сотвористе вещь сию, и оживляете мужеский пол?</p>
<p>19 Рекоша же бабы фараону: не яко жены ег¦птяныни, тако и жены евреаныни: раждают бо прежде неже внити к ним бабам, и раждаху.</p>
<p>20 Благо же творяше Бог бабам, и множахуся людие и укрепляхуся зело.</p>
<p>21 И понеже бояхуся бабы Бога, сотвориша себе жилища.</p>
<p>22 Заповеда же фараон всем людем своим, глаголя: всяк мужеский пол, иже родится евреом, в реку ввергайте, и всяк женский пол снабдевайте и жив.</p>
<h4>2</h4>
<p>1 Бяше же некто от племене левиина, иже поя от дщерей левииных, и имяше ю:</p>
<p>2 и зача во чреве и роди мужеский пол. видевше же его лепа, крыша его три месяцы:</p>
<p>3 и понеже не можаху его ктому крыти, взя ему мати его ковчежец ситовый и помаза и клеем и смолою, и вложи отроча в него, и положи его в лучице при реце:</p>
<p>4 и наблюдаше сестра его издалеча, да уведает, что будет ему.</p>
<p>5 Сниде же дщерь фараонова измытися на реку, и рабыни ея прохождаху при реце. И видевши ковчежец в лучице, пославши рабыню, взя и.</p>
<p>6 Отверзши же, видит отроча плачущееся в ковчежце, и пощаде е дщерь фараоня, и рече: от детей еврейских сие.</p>
<p>7 И рече сестра его дщери фараонове: хощеши ли, призову ти жену кормилицу от еврей, и воздоит ти отроча?</p>
<p>8 И рече ей дщерь фараонова: иди. Шедши же отроковица, призва матерь отрочате.</p>
<p>9 Рече же к ней дщерь фараонова: соблюди ми отроча сие и воздой ми е: аз же дам ти мзду. Взя же отроча жена и дояше е.</p>
<p>10 Возмужавшу же отрочати, введе е ко дщери фараонове, и бысть ей в сына, и нарече имя ему моисей, глаголющи: от воды взях его.</p>
<p>11 Бысть же во дни многия оны, велик быв моисей, изыде к братиям своим, сыном израилевым. Разумев же болезнь их, виде человека египтянина биюща некоего евреанина от братии его сынов израилевых.</p>
<p>12 Обозревся же семо и овамо, ни когоже виде: и поразив египтянина, скры его в песце.</p>
<p>13 Изшед же во вторый день, виде два мужа евреанина биющася и глагола обидящему: чесо ради ты биеши искренняго?</p>
<p>14 Он же рече: кто тя постави князя и судию над нами? еда убити мя ты хощеши, имже образом убил еси вчера египтянина? Убояся же моисей и рече: аще сице явлен бысть глагол сей?</p>
<p>15 Услыша же фараон глагол сей и искаше убити моисеа. Отиде же моисей от лица фараонова и вселися в земли мадиамстей: пришед же в землю мадиамскую седе при кладязе.</p>
<p>16 Священнику же мадиамскому беша седмь дщерей, пасущих овцы отца своего иофора: пришедшя же черпаху, дондеже наполниша корыта, напоити овцы отца своего иофора.</p>
<p>17 Пришедше же пастырие изгнаша я. Востав же моисей избави их, и налия им и напои овцы их.</p>
<p>18 Приидоша же к рагуилу отцу своему. Он же рече им: что яко ускористе приити днесь?</p>
<p>19 Оныя же рекоша: человек египтянин избави нас от пастырей, и начерпа нам и напои овцы нашя.</p>
<p>20 Он же рече дщерем своим: и где есть? и вскую сице остависте человека? призовите убо его, да яст хлеб.</p>
<p>21 Вселися же моисей у человека: и даде сепфору дщерь свою моисею в жену.</p>
<p>22 Во чреве же заченши жена роди сына, и нарече моисей имя ему гирсам, глаголя: яко пришлец есмь в земли чуждей. Еще же заченши роди сына втораго, и нарече имя ему елиезер, глаголя: Бог бо отца моего помощник мой и избави мя из руки фараоновы.</p>
<p>23 По днех же многих тех, умре царь египетский, и возстенаша сынове израилевы от дел и возопиша, и взыде вопль их к Богу от дел.</p>
<p>24 И услыша Бог стенание их: и помяну Бог завет свой иже ко аврааму и исааку и иакову,</p>
<p>25 и призре Бог на сыны израилевы, и познан бысть ими.</p>
<h4>3</h4>
<p>1 Моисей же бяше пасый овцы иофора тестя своего, священника мадиамска: и гнаше овцы в пустыню, и прииде в гору Божию хорив.</p>
<p>2 Явися же ему ангел Господнь в пламени огненне из купины: и видит, яко купина горит огнем, купина же не сгараше.</p>
<p>3 Рече же моисей: мимошед увижду видение великое сие, яко не сгарает купина.</p>
<p>4 Егда же виде Господь, яко приступает видети, воззва его Господь из купины, глаголя: моисее, моисее. Он же рече: что есть, Господи?</p>
<p>5 Он же рече: не приближайся семо: изуй сапоги от ног твоих: место бо, на немже ты стоиши, земля свята есть.</p>
<p>6 И рече ему: аз есмь Бог отца твоего, Бог авраамов и Бог исааков и Бог иаковль. Отврати же моисей лице свое: благоговеяше бо воззрети пред Бога.</p>
<p>7 Рече же Господь к моисею: видя видех озлобление людий моих, иже во египте, и вопль их услышах от дел приставников: уведех болезнь их,</p>
<p>8 и снидох изяти их от руку ег¦петску, и извести я из земли тоя, и ввести их в землю благу и многу, в землю кипящую млеком и медом, в место хананейско и хеттейско, и аморрейско и ферезейско, и гергесейско и евейско и иевусейско:</p>
<p>9 и се, ныне вопль сынов израилевых прииде ко мне, и аз видех тугу, еюже египтяне стужают им:</p>
<p>10 и ныне гряди, да послю тя к фараону царю египетскому, и изведеши люди моя, сыны израилевы из земли египетския.</p>
<p>11 И рече моисей к Богу: кто есмь аз, яко да пойду к фараону царю египетскому, и яко да изведу сыны израилевы от земли египетския?</p>
<p>12 Рече же Бог к моисею, глаголя: яко буду с тобою: и сие тебе знамение, яко аз тя посылаю: внегда извести тебе люди моя из египта, и помолитеся Богу в горе сей.</p>
<p>13 И рече моисей к Богу: се, аз пойду к сыном израилевым и реку к ним: Бог отец наших посла мя к вам: и аще вопросят мя, что имя ему, что реку к ним?</p>
<p>14 И рече Бог к моисею, глаголя: аз есмь сый. И рече: тако речеши сыном израилевым: сый посла мя к вам.</p>
<p>15 И рече Бог паки к моисею: тако речеши сыном израилевым: Господь Бог отец наших, Бог авраамов и Бог исааков и Бог иаковль, посла мя к вам: сие мое есть имя вечное и память родов родом:</p>
<p>16 пришед убо собери старцы сынов израилевых и рцы к ним: Господь Бог отец наших явися мне, Бог авраамов и Бог исааков и Бог иаковль, глаголя: присещением присетих вас, и елика случишася вам во египте:</p>
<p>17 и рече: изведу вас от озлобления египетскаго в землю хананейску и хеттейску, и аморрейску и ферезейску, и гергесейску и евейску и иевусейску, в землю кипящую млеком и медом:</p>
<p>18 и послушают гласа твоего, и внидеши ты и старейшины израилевы к фараону царю египетскому, и речеши к нему: Господь Бог еврейский воззва нас: да пойдем убо путем трех дний в пустыню, да пожрем Господу Богу нашему:</p>
<p>19 аз же вем, яко не отпустит вас фараон царь египетский пойти, аще не рукою крепкою:</p>
<p>20 и простер руку мою, поражу египтяны всеми чудесы моими, яже сотворю в них: и по сих отпустит вы,</p>
<p>21 и дам благодать людем сим пред ег¦птяны: егда же пойдете, не отидете тщы:</p>
<p>22 но да испросит жена от соседы и подруги своея сосуды сребряны и златы, и ризы: и украсите сыны вашя и дщери вашя, и оберите египтян.</p>
<h4>4</h4>
<p>1 Отвеща же моисей и рече: аще не уверуют ми, ниже послушают гласа моего, рекут бо, яко не явися тебе Бог, что реку к ним?</p>
<p>2 И рече к нему Господь: что сие есть в руце твоей? Он же рече: жезл.</p>
<p>3 И рече: поверзи его на землю. И верже и на землю, и бысть змий: и отбеже моисей от него.</p>
<p>4 И рече Господь к моисею: простри руку и ими за хвост. Простер убо руку, взя за хвост, и бысть жезл в руце его.</p>
<p>5 Да уверуют ти, яко явися тебе Господь Бог отец твоих, Бог авраамов и Бог исааков и Бог иаковль.</p>
<p>6 Рече же ему Господь паки: вложи руку твою в недро твое. И вложи руку в недро свое, и изят ю от недра своего, и бысть рука его прокажена яко снег.</p>
<p>7 И рече паки ему Господь: вложи руку твою в недро твое. И вложи руку свою в недро свое, и изят ю от недра своего, и бысть паки в румянстве плоти своея.</p>
<p>8 Аще же не уверуют тебе, ниже послушают гласа знамения перваго, уверуют тебе ради гласа знамения втораго:</p>
<p>9 и будет аще не уверуют тебе двема знамениями сими, ниже послушают гласа твоего, да возмеши от воды речныя, и пролиеши на сухо: и будет вода, юже возмеши от реки, кровию на сусе.</p>
<p>10 Рече же моисей ко Господу: молюся ти, Господи: недоброречив есмь прежде вчерашняго и третияго дне, ниже отнележе начал еси глаголати рабу твоему: худогласен и косноязычен аз есмь.</p>
<p>11 И рече Господь к моисею: кто даде уста человеку? и кто сотвори нема и глуха, и видяща и слепа? не аз ли Господь Бог?</p>
<p>12 и ныне иди, и аз отверзу уста твоя и устрою тебе, еже имаши глаголати.</p>
<p>13 Рече же моисей: молюся ти, Господи, избери могуща иного, егоже послеши.</p>
<p>14 И разгневався яростию Господь на моисеа, рече: не се ли брат твой аарон левитин? вем, яко глаголя возглаголет он вместо тебе: и се, той изыдет во сретение тебе, и узрев тя, возрадуется в себе:</p>
<p>15 и речеши к нему, и вдаси словеса моя во уста его: аз же отверзу уста твоя и уста его, и устрою вам яже имате творити:</p>
<p>16 и той возглаголет от тебе к людем, и той будет уста твоя: ты же будеши ему в тех, яже к Богу:</p>
<p>17 и жезл сей обращенный в змию, возми в руку твою, сим сотвориши знамения.</p>
<p>18 Пойде же моисей, и возвратися ко иофору тестю своему и рече: пойду и возвращуся ко братии моей, иже во египте, и увижду, аще еще живи суть. И рече иофор к моисею: иди здрав. По днех же оных многих, умре царь египетский.</p>
<p>19 И рече Господь к моисею в земли мадиамстей: иди, отиди во египет: измроша бо вси ищущии души твоея.</p>
<p>20 Поим же моисей жену свою и отрочата, всади я на ослята, и возвратися во египет. И взя моисей жезл, иже от Бога, в руку свою.</p>
<p>21 Рече же Господь к моисею: идущу тебе и возвращающуся во египет, зри вся чудеса, яже дах в руце твои, да сотвориши я пред фараоном: аз же ожесточу сердце его, и не отпустит людий:</p>
<p>22 ты же возглаголеши фараону: сия глаголет Господь Бог еврейский: сын мой первенец израиль:</p>
<p>23 рех же тебе: отпусти люди моя, да ми послужат: аще убо не хощеши отпустити их, блюди убо, аз убию сына твоего первенца.</p>
<p>24 Бысть же на пути на стану, срете его ангел Господнь и искаше его убити.</p>
<p>25 И вземши сепфора камень, обреза конечную плоть сына своего, и припаде к ногам его и рече: ста кровь обрезания сына моего.</p>
<p>26 И отиде от него ангел, занеже рече: ста кровь обрезания сына моего.</p>
<p>27 Рече же Господь ко аарону: изыди во сретение моисею в пустыню. И иде, и срете его в горе Божии: и целовастася оба.</p>
<p>28 И поведа моисей аарону вся словеса Господня, яже посла, и вся знамения, яже заповеда ему.</p>
<p>29 Иде же моисей и аарон, и собраша вся старцы сынов израилевых:</p>
<p>30 и глагола им аарон вся словеса сия, яже глагола Бог к моисею: и сотвори знамения пред людьми.</p>
<p>31 И вероваша людие, и возрадовашася, яко посети Бог сыны израилевы и яко призре на их скорбение: и преклоншеся людие поклонишася.</p>
<h4>5</h4>
<p>1 И по сих вниде моисей и аарон к фараону и реша ему: сия глаголет Господь Бог израилев: отпусти люди моя, да праздник сотворят мне в пустыни.</p>
<p>2 Рече же фараон: кто есть, егоже послушаю гласа, яко отпустити имам сыны израилевы? не вем Господа, и израиля не отпущу.</p>
<p>3 И глаголют ему: Бог еврейский призва нас: пойдем убо путем трех дний в пустыню, да пожрем Господу Богу нашему, да не когда случится нам смерть или убийство.</p>
<p>4 И рече им царь египетский: вскую, моисей и аарон, развращаете люди моя от дел их? идите кийждо вас на дела своя.</p>
<p>5 И рече фараон: се, ныне умножишася людие сии на земли: убо не дадим почити им от дел.</p>
<p>6 Заповеда же фараон приставником дел людских и книгочиям, глаголя:</p>
<p>7 не ктому приложите даяти плев людем к плинфоделанию, якоже вчера и третияго дне: но сами да идут и собирают плевы себе:</p>
<p>8 и урок плинфоделания, еже они творят, на кийждо день наложите им: не уемлите ничтоже: праздни бо суть: сего ради возопиша, глаголюще: да пойдем, и пожрем Богу нашему:</p>
<p>9 да отягчатся дела людий сих, и да пекутся о них, и не помыслят о словесех суетных.</p>
<p>10 Понуждаху же их приставницы и книгочия и глаголаху людем, рекуще: сия глаголет фараон: не ктому даю вам плев:</p>
<p>11 сами вы шедше собирайте себе плевы, идеже аще обрящете: ибо не будет уято от урока вашего ничтоже.</p>
<p>12 И разыдошася людие по всей земли египетстей собирати тростие на плевы.</p>
<p>13 Приставницы же понуждаху их, глаголюще: совершайте дела ваша урочная на всяк день, якоже и егда плевы даяхом вам.</p>
<p>14 И биени быша книгочия рода сынов израилевых, иже быша приставлени над ними от приставников фараоновых, глаголюще: почто не совершисте урока вашего плинфеннаго, якоже вчера и третияго дне, такожде и днесь?</p>
<p>15 Вшедше же книгочия сынов израилевых, возопиша к фараону, глаголюще: почто ты тако твориши рабом твоим?</p>
<p>16 плев не дают рабом твоим, и плинфы нам глаголют творити: и се, раби твои мучими суть: обидиши убо людий твоих.</p>
<p>17 И рече им: праздни, праздни есте: сего ради глаголете: да идем, пожрем Богу нашему:</p>
<p>18 ныне убо шедше делайте плев бо не дам вам, урок же делания плинфеннаго да отдаете.</p>
<p>19 Видяху же книгочии сынов израилевых себе во злых, глаголюще: не оставите плинфоделания урочнаго дню.</p>
<p>20 Сретоша же моисеа и аарона, идущих во сретение им, исходящым им от фараона,</p>
<p>21 и реша им: да видит Бог и судит вам, яко огнусисте дух ваш пред фараоном и пред рабы его, дати мечь в руки его убити нас.</p>
<p>22 Возвратися же моисей ко Господу и рече: молютися, Господи, почто озлобил еси люди сия? и вскую послал еси мя?</p>
<p>23 и отнележе внидох к фараону, глаголати твоим именем, (он) озлоби люди сия, и не избавил еси людий твоих.</p>
<h4>6</h4>
<p>1 И рече Господь к моисею: се, узриши, что сотворю фараону: рукою бо крепкою отпустит их и мышцею высокою изженет их от земли своея.</p>
<p>2 глагола же Бог к моисею и рече ему: аз Господь,</p>
<p>3 и явихся аврааму, и исааку, и иакову, Бог сый их, и имене моего Господь не явих им:</p>
<p>4 и поставих завет мой с ними, яко дати им землю ханаанску, землю пришелствия их, на нейже и обитаху:</p>
<p>5 аз же услышах стенание сынов израилевых, имже египтяне поработиша их, и помянух завет мой:</p>
<p>6 иди, рцы сыном израилевым глаголя: аз Господь, и изведу вас от насилия египетска, и избавлю вас от работы (их), и отиму вас мышцею высокою и судом великим,</p>
<p>7 и прииму вы себе в люди, и буду вам Бог: и уразумеете, яко аз Господь Бог ваш, изведый вас от земли египетския и от насилия египетска:</p>
<p>8 и введу вас в землю, на нюже прострох руку мою, дати ю аврааму и исааку и иакову: и дам ю вам в наследие, аз Господь.</p>
<p>9 Глагола же моисей тако сыном израилевым, и не послушаша моисеа от малодушия и от дел жестоких.</p>
<p>10 Рече же Господь к моисею, глаголя:</p>
<p>11 вниди, глаголи фараону царю египетскому, да отпустит сыны израилевы из земли своея.</p>
<p>12 Рече же моисей пред Господем глаголя: се, сынове израилевы не послушаша мене, и како послушает мене фараон? аз же несловесен есмь.</p>
<p>13 Рече же Господь к моисею и аарону и завеща им внити к фараону царю египетскому, да отпустит сыны израилевы от земли египетския.</p>
<p>14 И сии старейшины домов отечеств их: сынове рувима, первенца израилева, енох и фаллос, асрон и харми: сие племя рувимово.</p>
<p>15 Сынове же симеоновы: иемуил и иамин, и аод и ахин, и саар и саул, иже от финиссины: сия рождения сынов симеоновых.</p>
<p>16 И сия имена сынов левииных по сродством их: гирсон, кааф и мерари: лет же жития левиина сто тридесять седмь.</p>
<p>17 Сии же сынове гирсони: ловени и семей: домове рождения их.</p>
<p>18 Сынове же каафовы: амврам и иссаар, хеврон и озиил: лет же жития каафова сто тридесять три.</p>
<p>19 Сынове же мерарины: мооли и омуси: сии домове рождения левиина по сродством их.</p>
<p>20 И поя амврам иохаведу, дщерь брата отца своего, себе в жену, и роди ему аарона и моисеа и мариамь сестру их: лет же жития амврамова сто тридесять седмь.</p>
<p>21 Сынове же иссааровы: коре и нафек и зехри.</p>
<p>22 Сынове же озииловы: мисаил и елисафан и сегри.</p>
<p>23 Поя же аарон елисавету, дщерь аминадавову, сестру наассонову, себе в жену, и роди ему надава и авиуда, и елеазара и ифамара.</p>
<p>24 Сынове же кореовы: асир и елкана и авиасар: сия рождения кореова.</p>
<p>25 И елеазар, сын ааронов, поя от дщерей футииловых себе в жену, и роди ему финееса: сия старейшинства отечества левитска по сродством их.</p>
<p>26 Сей аарон и моисей, имже рече Бог извести сыны израилевы из земли египетския с силою их.</p>
<p>27 Сии суть, иже глаголаста к фараону царю египетскому, еже извести сыны израилевы от земли египетския: сей аарон и моисей,</p>
<p>28 в оньже день глагола Господь к моисею в земли египетстей.</p>
<p>29 И рече Господь к моисею глаголя: аз Господь: глаголи к фараону царю египетскому, елика аз глаголю к тебе.</p>
<p>30 И рече моисей пред Господем: се, аз худогласен есмь, и како послушает мене фараон?</p>
<h4>7</h4>
<p>1 И рече Господь к моисею, глаголя: се, дах тя Бога фараону, и аарон брат твой будет твой пророк:</p>
<p>2 ты же возглаголеши ему вся, елика тебе заповедаю: аарон же брат твой возглаголет к фараону, да отпустит сыны израилевы от земли своея:</p>
<p>3 аз же ожесточу сердце фараоново и умножу знамения моя и чудеса в земли египетстей:</p>
<p>4 и не послушает вас фараон, и возложу руку мою на египет и изведу с силою моею люди моя сыны израилевы от земли египетския, со отмщением великим:</p>
<p>5 и уведят вси египтяне, яко аз есмь Господь, простирая руку мою на египет, и изведу сыны израилевы от среды их.</p>
<p>6 Сотвори же моисей и аарон, якоже заповеда им Господь, тако сотвориша.</p>
<p>7 Моисей же бе осмидесяти лет, аарон же брат его осмидесяти трех лет, егда глаголаста к фараону.</p>
<p>8 И рече Господь к моисею и аарону глаголя:</p>
<p>9 и аще речет к вам фараон, глаголя: дадите нам знамение или чудо: и речеши аарону брату твоему: возми жезл и повержи на землю пред фараоном и пред рабы его, и будет змий.</p>
<p>10 Вниде же моисей и аарон пред фараона и пред рабы его, и сотвориша тако, якоже заповеда им Господь: и поверже аарон жезл пред фараоном и пред рабы его, и бысть змий.</p>
<p>11 Созва же фараон мудрецы египетския и волхвы: и сотвориша и волсви египетскии чарованиями своими такожде:</p>
<p>12 и повергоша кийждо жезл свой, и быша змиеве: и пожре жезл ааронов оных жезлы.</p>
<p>13 И укрепися сердце фараоне, и не послуша их, якоже глагола им Господь.</p>
<p>14 И рече Господь к моисею: отягчися сердце фараоне, еже не отпустити людий:</p>
<p>15 иди к фараону заутра: се, той исходит на воды, и буди сретая его на брезе речнем: и жезл обращейся в змия возми в руку твою,</p>
<p>16 и речеши к нему: Господь Бог еврейский посла мя к тебе, глаголя: отпусти люди моя, да ми послужат в пустыни: и се, не послушал еси доселе:</p>
<p>17 сия глаголет Господь: по сему увеси, яко аз Господь: се, аз ударю жезлом, иже в руце моей, по воде речней, и преложится в кровь:</p>
<p>18 и рыбы, яже в реце изомрут, и возсмердится река, и не возмогут египтяне пити воды от реки.</p>
<p>19 Рече же Господь к моисею: рцы аарону брату твоему: возми жезл твой в руку твою, и простри руку твою на воды египетския и на реки их и на кладязи их и на езера их и на всякое собрание вод их, и будет кровь, и бысть кровь по всей земли египетстей, в древесех же и в камениих.</p>
<p>20 И сотвориша тако моисей и аарон, якоже заповеда им Господь: и взем аарон жезл свой, удари воду речную пред фараоном и пред рабы его, и преложи всю воду речную в кровь:</p>
<p>21 и рыбы яже в реце изомроша, и возсмердеся река, и не можаху египтяне пити воды от реки, и бяше кровь по всей земли египетстей.</p>
<p>22 Сотвориша же и волсви египетстии волхвованиями своими такожде: и ожесточися сердце фараоново, и не послуша их, якоже рече Господь.</p>
<p>23 Возвратився же фараон вниде в дом свой, и не положи себе и сего во уме.</p>
<p>24 Ископаша же вси египтяне окрест реки, да пиют воду: и не можаху пити воды от реки.</p>
<p>25 И исполнишася седмь дний, по ударении Господни в реку.</p>
<h4>8</h4>
<p>1 И рече Господь к моисею: вниди к фараону и речеши к нему: сия глаголет Господь: отпусти люди моя, да ми послужат:</p>
<p>2 аще же не хощеши ты отпустити, се, аз побиваю вся пределы твоя жабами:</p>
<p>3 и изрыгнет река жабы, и излезшя внидут в домы твоя и в клети ложниц твоих, и на постели твоя и в домы рабов твоих и людий твоих, и в теста твоя и в пещы твоя,</p>
<p>4 и на тя и на рабы твоя и на люди твоя возлезут жабы.</p>
<p>5 Рече же Господь к моисею: рцы аарону брату твоему: простри рукою твоею жезл твой на реки и на кладязи и на езера, и изведи жабы на землю египетскую.</p>
<p>6 И простре аарон руку на воды египетския и изведе жабы: и излезоша жабы и покрыша землю египетскую.</p>
<p>7 Сотвориша же и волсви египетстии волхвованиями своими такожде и изведоша жабы на землю египетскую.</p>
<p>8 Призва же фараон моисеа и аарона и рече: помолитеся о мне ко Господу, да отженет от мене жабы и от людий моих: и отпущу люди, и пожрут Господви.</p>
<p>9 Рече же моисей к фараону: определи мне, когда помолюся о тебе и о рабех твоих и о людех твоих, да погибнут жабы от тебе и от людий твоих и от домов ваших, точию в реце да останутся.</p>
<p>10 Он же рече: заутра. Рече убо: якоже рекл еси, да увеси, яко несть иного разве Господа:</p>
<p>11 и отженутся жабы от тебе и от домов ваших и от сел, и от рабов твоих и от людий твоих, точию в реце останутся.</p>
<p>12 Изыде же моисей и аарон от фараона, и возопи моисей ко Господу о определении жаб, якоже совеща с фараоном.</p>
<p>13 Сотвори же Господь, якоже рече моисей: и изомроша жабы от домов и от сел и от нив их:</p>
<p>14 и собраша я в стоги стоги, и возсмердеся земля.</p>
<p>15 Видев же фараон, яко бысть отрада, отяготися сердце его, и не послуша их, якоже рече Господь.</p>
<p>16 И рече Господь к моисею: рцы аарону: простри рукою жезл твой и удари в персть земную, и будут скнипы в человецех и в скотех, и на фараоне и на доме его и рабех его, и весь песок земный станет скнипами во всей земли египетстей.</p>
<p>17 Простре убо аарон рукою жезл и удари в персть земную: и быша скнипы в человецех и в скотех, и во всякой персти земной быша скнипы во всей земли египетстей.</p>
<p>18 Твориша же и волсви волхвованми своими такожде извести скнипы, и не возмогоша: и быша скнипы в человецех и скотех.</p>
<p>19 Реша убо волсви фараону: перст Божий есть сие. И ожесточися сердце фараоново, и не послуша их, якоже рече Господь.</p>
<p>20 Рече же Господь к моисею: востани заутра и стани пред фараоном, и се, он изыдет на воду, и речеши ему: сия глаголет Господь: отпусти люди моя, да ми послужат в пустыни:</p>
<p>21 аще же не хощеши отпустити людий моих, се, аз посылаю на тя и на рабы твоя, и на люди твоя и на домы вашя песия мухи: и наполнятся домове египетстии песиих мух и в земли, на нейже суть:</p>
<p>22 и прославлю в той день землю гесемску, на нейже людие мои сташа, на нейже не будет тамо песиих мух, да увеси, яко аз есмь Господь, Бог всея земли:</p>
<p>23 и положу разлучение между людьми моими и людьми твоими: во утрии же будет знамение сие на земли.</p>
<p>24 Сотвори же Господь тако: и прииде песиих мух множество в домы фараоновы и в домы рабов его и во всю землю египетску, и погибе земля от песиих мух.</p>
<p>25 Воззва же фараон моисеа и аарона, глаголя: шедше пожрите жертву Господу Богу вашему в земли сей.</p>
<p>26 И рече моисей: не может се тако быти, хулно бо се египтяном: не положим требу Господу Богу нашему: аще бо положим требу по хулению египетску пред ними, камением побиют ны:</p>
<p>27 путем триех дний пойдем в пустыню и пожрем Господу Богу нашему, якоже рече Господь нам.</p>
<p>28 И рече фараон: аз отпущаю вы, и пожрите Господу Богу вашему в пустыни: но не далече простирайтеся ити: помолитеся убо и о мне ко Господу.</p>
<p>29 Рече же моисей: се, аз изыду от тебе и помолюся ко Господу Богу, и отидут песия мухи от тебе и от рабов твоих и от людий твоих заутра: да не приложиши еще, фараоне, прельстити, еже не отпустити людий пожрети Господу.</p>
<p>30 Изыде же моисей от фараона и помолися Богу.</p>
<p>31 Сотвори же Господь, якоже рече моисей, и отя песия мухи от фараона и от рабов его и от людий его, и не остася ни едина.</p>
<p>32 И отяготи фараон сердце свое и во время сие, и не восхоте отпустити людий.</p>
<h4>9</h4>
<p>1 Рече же Господь к моисею: вниди к фараону и речеши ему: сия глаголет Господь Бог еврейский: отпусти люди моя, да послужат мне:</p>
<p>2 аще убо не восхощеши отпустити людий моих, но и еще их удержиши:</p>
<p>3 се, рука Господня будет на скоты твоя в полях и на кони, и на ослы и на велблюды, и на говяда и на овцы, смерть велика зело:</p>
<p>4 и дивна сотворю аз во время оно между скоты египетскими и между скоты сынов израилевых: и не умрет от всех скотов сынов израилевых ни едино.</p>
<p>5 И даде Бог предел глаголя: во утрие сотворит Господь глаголгол сей на земли.</p>
<p>6 И сотвори Господь глаголгол сей на утрии, и измре весь скот египетский: от скота же сынов израилевых не умре ни едино.</p>
<p>7 Видев же фараон, яко не умре от всех скотов сынов израилевых ни едино, отягчися сердце фараону, и не отпусти людий.</p>
<p>8 Рече же Господь к моисею и аарону, глаголя: возмите вы полны руце пепела пещнаго, и да разсыплет моисей к небеси пред фараоном и пред рабы его:</p>
<p>9 и да будет прах по всей земли египетстей, и будут на человецех и на скотех гнойнии струпи, горящии на человецех и на скотех по всей земли египетстей.</p>
<p>10 И взя пепел пещный пред фараоном, и разсыпа его моисей к небеси: и быша гнойнии струпи, горящии на человецех и на скотех,</p>
<p>11 и не можаху волсви стояти пред моисеом струпов ради: быша бо струпи на волсвех и на всей земли египетстей.</p>
<p>12 Ожесточи же Господь сердце фараоново, и не послуша их, якоже повеле Господь моисею.</p>
<p>13 И рече Господь к моисею: востани заутра и стани пред фараоном, и рцы к нему: сице глаголет Господь Бог еврейский: отпусти люди моя, да послужат мне:</p>
<p>14 в сей бо час аз испущу вся казни моя в сердце твое и рабов твоих и людий твоих: да увеси, яко несть ин, якоже аз, во всей земли:</p>
<p>15 ныне бо пустив руку мою, поражу тя и люди твоя умерщвлю, и потребишися от земли:</p>
<p>16 и сего ради пощаден еси доселе, да покажу на тебе крепость мою, и яко да проповестся имя мое по всей земли:</p>
<p>17 еще ли убо ты востаеши на людий моих, еже не отпустити их?</p>
<p>18 се, аз одождю в сей же час заутра град мног зело, яков не бяше во египте, от негоже дне создася, даже до дне сего:</p>
<p>19 Ныне убо потщися собрати скот твой, и елика ти суть на поли: вси бо человецы и скоти, елицы аще обрящутся на полях и не внидут в дом, падет же на ня град, измрут.</p>
<p>20 Иже убояся слова Господня от рабов фараоновых, собра скоты своя в домы:</p>
<p>21 а иже не вня мыслию слову Господню, остави скоты на полях.</p>
<p>22 Рече же Господь к моисею: простри руку твою на небо, и будет град по всей земли египетстей, на человеки и на скоты и на всю траву земную.</p>
<p>23 Простре же моисей руку на небо, и Господь даде громы и град, и течаше огнь по земли, и одожди Господь град по всей земли египетстей:</p>
<p>24 бяше же град и огнь горящь со градом, град же мног зело зело, яков не бысть во египте, отнележе быша люди в нем.</p>
<p>25 Порази же град во всей земли египетстей от человека до скота, и всяку траву яже на поли порази град, и вся древа яже на полях сотре град:</p>
<p>26 токмо в земли гесемстей, идеже бяху сынове израилевы, не бысть град.</p>
<p>27 Послав же фараон, призва моисеа и аарона и рече им: согреших ныне: Господь праведен аз же и людие мои нечестиви:</p>
<p>28 помолитеся убо о мне ко Господу, и да престанут быти громи Божии и град и огнь на земли, и отпущу вы, и ктому не приложите медлити.</p>
<p>29 Рече же ему моисей: егда изыду из града, простру руце мои на небо ко Господу, и громи престанут, и град и дождь не будет ктому, да увеси, яко Господня есть земля:</p>
<p>30 ты же и раби твои, вем, яко еще не убоястеся Господа.</p>
<p>31 Лен же и ячмень побит есть, ячмень бо испущаше класы, а лен семя:</p>
<p>32 пшеница же и жито не побиты, поздны бо бяху.</p>
<p>33 Изыде же моисей от фараона из града и простре руце свои ко Господу, и громове престаша, и град и дождь не укану на землю ктому.</p>
<p>34 Видев же фараон, яко преста дождь и град и громи, приложи согрешати еще, и отягчи сердце свое и рабов своих:</p>
<p>35 и ожесточися сердце фараоново и рабов его, и не отпусти сынов израилевых, якоже глагола Господь к моисею.</p>
<h4>10</h4>
<p>1 Рече же Господь к моисею глаголя: вниди к фараону: аз бо ожесточих сердце его и рабов его, да и еще приидут знамения сия на них:</p>
<p>2 яко да повесте во ушеса чад ваших и чадом чад ваших, елико наругахся египтяном, и знамения моя, яже сотворих в них, и увесте, яко аз Господь.</p>
<p>3 Вниде же моисей и аарон пред фараона и реста ему: сия глаголет Господь Бог еврейский: доколе не хощеши усрамитися мене? отпусти люди моя, да послужат ми:</p>
<p>4 аще же не хощеши ты отпустити люди моя, се, аз наведу в сей час заутра пруги многи на вся пределы твоя,</p>
<p>5 и покрыют лице земли, и не возможеши видети земли, и поядят весь останок земли оставшийся, егоже остави вам град, и изядят всяко древо растущее вам на земли:</p>
<p>6 и наполнятся домове твои и домове рабов твоих, и вси домове по всей земли египетстей: ихже никогдаже видеша отцы твои, ни прадеды их, от негоже дне быша на земли, даже до дне сего. И уклонився моисей, изыде от фараона.</p>
<p>7 Рекоша же раби фараоновы к нему: доколе нам сия будет мука? отпусти люди, да послужат Господу Богу своему: или видети хощеши, яко погибнет египет?</p>
<p>8 И возвратиша моисеа и аарона пред фараона, и рече им фараон: идите и послужите Господу Богу вашему: кто же и кто суть идущии?</p>
<p>9 И рече моисей: с юнотами нашими и с старцы пойдем, с сынми и дщерьми, и со овцами и волами нашими: будет бо праздник Господа Бога нашего.</p>
<p>10 И рече им фараон: да будет тако, Господь с вами: якоже отпущаю вас, еда и стяжание ваше? видите, яко лукавство обретается в вас:</p>
<p>11 не тако: но да идут мужие и да послужат Богу: сего бо сами просите. И изгнаша их от лица фараонова.</p>
<p>12 Рече же Господь моисею: простри руку твою на землю египетскую, и да взыдут прузи на землю египетскую, и снедят всю траву земную и весь плод древесный, егоже остави град.</p>
<p>13 И воздвиже моисей жезл на небо, Господь же наведе ветр южный на землю во весь той день и во всю нощь: утро бысть, и ветр южный взя пруги,</p>
<p>14 и наведе я на всю землю египетскую: и нападоша на вся пределы египетския мнози зело: прежде сих не быша сицевии прузи, и по сих не будут тако,</p>
<p>15 и покрыша лице земное, и истле земля: и снедоша всю траву земную и весь плод древесный, иже остася от града: не остася зелено ничтоже на древех и во всей траве польней, по всей земли египетстей.</p>
<p>16 Потщася же фараон призвати моисеа и аарона, глаголя: согреших пред Господем Богом вашим и к вам:</p>
<p>17 простите убо мой грех еще ныне и помолитеся Господу Богу вашему, да отимет от мене смерть сию.</p>
<p>18 Изыде же моисей от фараона и помолися ко Господу:</p>
<p>19 и премени Господь от моря ветр велик и взя пруги, и вверже их в море чермное: и не остася ни един пруг на всей земли египетстей.</p>
<p>20 И ожесточи Господь сердце фараоново, и не отпусти сынов израилевых.</p>
<p>21 Рече же Господь моисею: простри руку твою на небо, и да будет тма по земли египетстей, осязаемая тма.</p>
<p>22 Простре же моисей руку свою на небо, и бысть тма, мрак, буря по всей земли египетстей три дни:</p>
<p>23 и не виде никтоже брата своего три дни, и не воста никтоже от одра своего три дни, всем же сыном израилевым бяше свет во всех (жилищах), в нихже пребываху.</p>
<p>24 И призва фараон моисеа и аарона, глаголя: идите, послужите Господу Богу вашему: токмо овцы и волы оставите: стяжание же ваше да идет с вами.</p>
<p>25 И рече моисей: ни: но и ты нам даси всесожжения и жертвы, яже сотворим Господу Богу нашему:</p>
<p>26 и скот наш пойдет с нами, не оставим и копыта: от них бо возмем на службу Господу Богу нашему: мы же не вемы, чим послужим Господу Богу нашему, дондеже дойдем тамо.</p>
<p>27 Ожесточи же Господь сердце фараоново, и не восхоте отпустити их:</p>
<p>28 и рече ему фараон: отиди от мене, внемли себе ктому, да не приложиши видети лица моего: в оньже бо день аще явишися мне, умреши.</p>
<p>29 Рече же моисей: якоже рекл еси, ктому не явлюся пред лицем твоим.</p>
<h4>11</h4>
<p>1 Рече же Господь к моисею: еще едину язву аз наведу на фараона и на египет, и по сих отпустит вы отсюду: егда же отпустит вы со всем, изженет вас изгнанием:</p>
<p>2 глаголи убо отай во ушы людем, и да испросит кийждо у соседа, и жена у соседы своея сосуды сребряны и златы, и ризы.</p>
<p>3 Господь же даде благодать людем своим пред ег¦птяны, и даша им. Человек же моисей велик бысть зело пред ег¦птяны и пред фараоном, и пред рабы его и пред очима всех людий.</p>
<p>4 И рече моисей: сия глаголет Господь: в полунощи аз вниду посреде египта.</p>
<p>5 И измрет всяк первенец в земли египетстей, от первенца фараонова, иже седит на престоле, и даже до первенца рабыни, яже у жернов, и до первенца всякаго скота:</p>
<p>6 и будет вопль велик по всей земли египетстей, яков не бе, и таков ктому не будет.</p>
<p>7 Во всех же сынех израилевых не поскомлет пес языком своим, от человека до скота: да узриши елико прославится Господь между ег¦птяны и сынми израилевыми:</p>
<p>8 и приидут вси отроцы твои сии ко мне и поклонятся мне, глаголюще: отиди ты, и вси людие твои, ихже ты отводиши: и по сих отиду. Изыде же моисей от фараона со гневом.</p>
<p>9 И рече Господь к моисею: не послушает вас фараон, да умножая умножу знамения моя и чудеса в земли египетстей.</p>
<p>10 Моисей же и аарон сотвориша вся знамения и чудеса сия пред фараоном: и ожесточи Господь сердце фараоново, и не восхоте отпустити сынов израилевых от земли египетския.</p>
<h4>12</h4>
<p>1 Рече же Господь к моисею и аарону в земли египетстей, глаголя:</p>
<p>2 месяц сей вам начало месяцей, первый будет вам в месяцех лета:</p>
<p>3 рцы ко всему сонму сынов израилевых, глаголя: в десятый месяца сего да возмет кийждо овча по домом отечеств, кийждо овча по дому:</p>
<p>4 аще же мало их есть в дому, яко не доволным быти на овча, да возмет с собою соседа ближняго своего по числу душ: кийждо доволное себе сочтет на овча:</p>
<p>5 овча совершенно, мужеск пол, непорочно и единолетно будет вам, от агнец и от козлищ приимете:</p>
<p>6 и будет вам соблюдено даже до четвертагонадесять дне месяца сего: и заколют то все множество собора сынов израилевых к вечеру,</p>
<p>7 и приимут от крове и помажут на обою подвою и на прагах в домех, в нихже снедят тое,</p>
<p>8 и снедят мяса в нощи той печена огнем и опресноки с горьким зелием снедят:</p>
<p>9 не снесте от них сурово, ниже варено в воде, но печеное огнем, главу с ногами и со утробою:</p>
<p>10 не оставите от него до утрия и кости не сокрушите от него, останки же от него до утра огнем сожжете:</p>
<p>11 сице же снесте е: чресла ваша препоясана, и сапози ваши на ногах ваших, и жезлы ваши в руках ваших, и снесте е со тщанием: пасха есть Господня:</p>
<p>12 и пройду землю египетскую сея нощи, и убию всякаго первенца в земли египетстей, от человека до скота, и во всех бозех египетских сотворю отмщение: аз Господь:</p>
<p>13 и будет кровь вам в знамение на домех, в нихже вы будете тамо, и узрю кровь и покрыю вы, и не будет в вас язвы, еже погибнути, егда поражу землю египетскую:</p>
<p>14 и будет вам день сей в память, и празднуйте той праздник Господу во вся роды вашя: законно вечно празднуйте его:</p>
<p>15 седмь дний опресноки ядите, от перваго же дне измите квас из домов ваших: всяк, иже снесть кисло, погибнет душа та от израиля, от дне перваго даже до дне седмаго:</p>
<p>16 и первый день наречется свят, и седмый день нарочит свят да будет вам: всякаго дела работна да не сотворите в них, разве елика (снести) сотворятся всякой души, сия точию да сотворятся вам:</p>
<p>17 и сохраните заповедь сию: в сей бо день изведу силу вашу от земли египетския: и сотворите день сей в роды вашя, законно вечно:</p>
<p>18 начинающе в четвертыйнадесять день перваго месяца, с вечера да снесте опресноки, до двадесять перваго дне месяца, до вечера:</p>
<p>19 седмь дний квас да не явится в домех ваших: всяк, иже аще снесть квасно, погубится душа та от сонма сынов израилевых и в пришелцех и в жителех тоя земли:</p>
<p>20 всякаго кваснаго да не ясте, во всех же домех ваших да ясте опресноки.</p>
<p>21 Созва же моисей вся старцы сынов израилевых и рече им: шедше поимите себе овча по сродством вашым и пожрите пасху:</p>
<p>22 возмите же кисть иссопа, и омочивше в кровь, яже близ дверий, помажите праги, и на обою подвою, от крове, яже есть близ дверий: вы же да не изыдете кийждо из дверий дому своего до заутрия:</p>
<p>23 и мимо пройдет Господь избити египтяны, и узрит кровь на празе и на обою подвою, и минет Господь двери, и не попустит погубляющему внити в домы вашя убивати:</p>
<p>24 и сохраните слово сие законно себе и сыном вашым до века:</p>
<p>25 аще же внидете в землю, юже даст Господь вам, якоже глагола, сохраните служение сие,</p>
<p>26 и будет егда возглаголют вам сынове ваши: что есть служение сие?</p>
<p>27 и рцыте им: жертва пасха сия Господу, иже покры домы сынов израилевых во египте, егда поби египтяны, домы же нашя избави. И преклоншеся людие поклонишася.</p>
<p>28 И отшедше сотвориша сынове израилевы, якоже заповеда Господь моисею и аарону, тако сотвориша.</p>
<p>29 Бысть же в полунощи, и Господь порази всякаго первенца в земли египетстей, от первенца фараонова седящаго на престоле, до первенца пленницы, яже в рове, и до первенца всякаго скотска.</p>
<p>30 Воста же фараон нощию, и вси раби его, и вси египтяне, и бысть вопль велик по всей земли египетстей, ибо не бысть дом, в немже не бе мертвеца.</p>
<p>31 И призва фараон моисеа и аарона в нощи и рече им: востаните и отидите от людий моих, и вы, и сынове израилевы: идите и послужите Господу Богу вашему, якоже глаголете:</p>
<p>32 и овцы и говяда вашя поимше идите, благословите же и мене.</p>
<p>33 И нуждаху египтяне людий со тщанием изринути их от земли: рекоша бо, яко вси мы измрем.</p>
<p>34 Взяша же людие муку свою прежде вскисения теста своего, и ввязавше в ризы, (возложиша) на рамы своя.</p>
<p>35 Сынове же израилевы сотвориша, якоже заповеда им моисей: и испросиша от египтян сосуды сребряны и златы, и ризы:</p>
<p>36 и даде Господь благодать людем своим пред ег¦птяны: и даша им, и обраша египтян.</p>
<p>37 Воздвигошася же сынове израилевы от рамессы в сокхоф до шести сот тысящ пеших мужей, кроме домочадства:</p>
<p>38 и пришелцы мнози изыдоша с ними, и овцы, и волы, и скоти мнози зело.</p>
<p>39 И испекоша тесто, еже изнесоша из египта, опресноки не кислы, не вскисоша бо: ибо изгнаша их египтяне, и не возмогоша помедлити, ниже брашна сотвориша себе на путь.</p>
<p>40 Обитания же сынов израилевых, иже обиташа в земли египетстей и в земли ханаани сии и отцы их, лет четыреста тридесять.</p>
<p>41 И бысть по четырех стех и тридесяти летех, изыде вся сила Господня от земли египетския в нощи.</p>
<p>42 Стражба есть Господу, еже извести их от земли египетския: оная нощь самая стражба Господу, яко всем сыном израилевым быти в роды их.</p>
<p>43 И рече Господь к моисею и аарону: сей закон пасхи: всяк иноплеменник да не яст от нея,</p>
<p>44 и всякаго раба или купленаго обрежеши его, и тогда да яст от нея:</p>
<p>45 пришлец или наемник да не яст от нея:</p>
<p>46 в дому единем да снестся: не оставите от мяс на утрие, и не изнесите мяс вон из дому, и кости не сокрушите от него:</p>
<p>47 весь сонм сынов израилевых сотворит сие:</p>
<p>48 аще же кто приидет пришлец к вам сотворити пасху Господню, обрежеши его всяк мужеский пол, и тогда приступит сотворити ю, и будет аки житель земли тоя: всяк же необрезаный да не яст от нея:</p>
<p>49 Закон един да будет тоя земли жителю и пришелцу пришедшему в вас.</p>
<p>50 И сотвориша сынове израилевы, якоже заповеда Господь моисею и аарону, тако сотвориша.</p>
<p>51 И бысть в день он, изведе Господь сыны израилевы от земли египетския с силою их.</p>
<h4>13</h4>
<p>1 И рече Господь к моисею глаголя:</p>
<p>2 освяти ми всякаго первенца перворожденнаго, разверзающаго всякая ложесна в сынех израилевых от человека до скота, яко мне есть.</p>
<p>3 Рече же моисей к людем: помните день сей, в оньже изыдосте от земли египетския, из дому работы: рукою бо крепкою изведе вас Господь отсюду: и не ядите квасна,</p>
<p>4 понеже в днешний день исходите в месяце плодов новых:</p>
<p>5 и будет, егда введет тя Господь Бог твой в землю хананейску и хеттейску, и аморрейску и евейску, и иевусейску и гергесейску и ферезейску, еюже клятся ко отцем твоим, дати тебе землю точащую млеко и мед, и сотвориши службу сию сего месяца:</p>
<p>6 шесть дний ядите опресноки, в седмый же день праздник Господу,</p>
<p>7 опресноки ядите седмь дний: да не явится тебе квасное, ниже будет тебе квас во всех пределех твоих,</p>
<p>8 и возвестиши сыну твоему в день он, глаголя: сего ради сотворил Господь Бог мне, егда исхождах из египта:</p>
<p>9 и будет тебе знамение на руце твоей, и воспоминание пред очима твоима, яко да будет закон Господнь во устех твоих, рукою бо крепкою изведе тя Господь Бог из египта:</p>
<p>10 и сохраните закон сей по временом уставленым, от дний до дний,</p>
<p>11 и будет егда введет тя Господь Бог твой в землю хананейску, якоже кляся отцем твоим, и даст ю тебе:</p>
<p>12 и отлучиши всякое разверзающее ложесна, мужеск пол Господу: всякое разверзающее ложесна от стад или от скот твоих, елика будут тебе, мужеск пол освятиши Господу:</p>
<p>13 всякое разверзающее утробу ослю премениши овцею: аще же не премениши, искупиши е: и всякаго первенца человеча сынов твоих да искупиши:</p>
<p>14 аще же вопросит тя сын твой по сих, глаголя: что сие? и речеши ему: яко рукою крепкою изведе нас Господь из земли египетския, из дому работы,</p>
<p>15 егда бо ожесточися фараон отпустити нас, изби Господь всякаго первенца в земли египетстей, от первенца человеча до первенца скотия: сего ради аз в жертву приношу всякое разверзающее ложесна, мужеск пол Господу, и всякаго первенца сынов моих искуплю,</p>
<p>16 и будет в знамение на руце твоей, и непоколебимо пред очесы твоими: рукою бо крепкою изведе тя Господь из египта.</p>
<p>17 Егда же отпусти фараон люди, не поведе их Бог путем земли филистимския, яко близ бяше, ибо рече Бог: да не когда раскаются людие, видевше рать, и возвратятся во египет.</p>
<p>18 И обведе Бог люди путем, иже в пустыню к чермному морю. Пятаго же рода изыдоша сынове израилевы от земли египетския.</p>
<p>19 И взя моисей кости иосифовы с собою: клятвою бо закля иосиф сыны израилевы, глаголя: присещением присетит вас Господь, и изнесете отсюду кости моя с собою.</p>
<p>20 Воздвигшеся же сынове израилевы от сокхофа, ополчишася во офоме при пустыни.</p>
<p>21 Бог же вождаше их, в день убо столпом облачным, показати им путь, нощию же столпом огненным, светити им:</p>
<p>22 и не оскуде столп облачный во дни и столп огненный нощию пред всеми людьми.</p>
<h4>14</h4>
<p>1 И рече Господь к моисею глаголя:</p>
<p>2 рцы сыном израилевым, и обратившеся да ополчатся прямо придворию, между магдолом и между морем, прямо веельсепфону: пред ними ополчишися при мори:</p>
<p>3 и речет фараон людем своим о сынех израилевых: заблуждают сии по земли, затвори бо их пустыня:</p>
<p>4 аз же ожесточу сердце фараоново, и поженет созади их, и прославлюся в фараоне и во всем воинстве его: и уразумеют вси египтяне, яко аз есмь Господь. И сотвориша тако.</p>
<p>5 И возвещено бысть царю египетскому, яко бежаша людие, и превратися сердце фараоново и рабов его на люди, и рекоша: что сие сотворихом, отпустивше сыны израилевы, да не работают нам?</p>
<p>6 Впряже убо фараон колесницы своя, и вся люди своя собра с собою:</p>
<p>7 и поят шесть сот колесниц избранных, и вся кони египетския, и тристаты над всеми.</p>
<p>8 И ожесточи Господь сердце фараона царя египетскаго и рабов его, и погна созади сынов израилевых. Сынове же израилевы исхождаху рукою высокою.</p>
<p>9 И погнаша египтяне вслед их, и обретоша их ополчившихся при мори: и вся кони и колесницы фараоновы, и конницы, и воинство его прямо придворию, противу веельсепфона.</p>
<p>10 И фараон приближашеся. Воззревше же сынове израилевы очима, видеша: и се, египтяне ополчишася вслед их: и убояшася зело, и возопиша сынове израилевы ко Господу</p>
<p>11 и рекоша к моисею: за еже не быти гробом во египте, извел еси нас умертвити в пустыни: что сие сотворил еси нам, извед нас из египта?</p>
<p>12 не сей ли бяше глагол, егоже рекохом к тебе во египте, глаголюще: остави нас, да работаем египтяном: лучше бо бяше нам работати египтяном, нежели умрети в пустыни сей.</p>
<p>13 Рече же моисей к людем: дерзайте, стойте и зрите спасение еже от Господа, еже сотворит нам днесь: имже бо образом видесте египтян днесь, не приложите ктому видети их в вечное время:</p>
<p>14 Господь поборет по вас, вы же умолкните.</p>
<p>15 И рече Господь к моисею: что вопиеши ко мне? рцы сыном израилевым, и да путешествуют,</p>
<p>16 ты же возми жезл твой и простри руку твою на море, и расторгни е: и да внидут сынове израилевы посреде моря по суху:</p>
<p>17 и се, аз ожесточу сердце фараоново и всех египтян, и внидут вслед их: и прославлюся в фараоне и во всем воинстве его, и в колесницах и в конех его,</p>
<p>18 и уведят вси египтяне, яко аз есмь Господь, егда прославляюся в фараоне и в колесницах и в конех его.</p>
<p>19 Взятся же ангел Божий ходяй пред полком сынов израилевых и пойде созади их, взятся же и столп облачный от лица их и ста созади их.</p>
<p>20 И вниде посреде полка египетска и посреде полка сынов израилевых и ста: и бысть тма и мрак, и прииде нощь, и не смесишася друг с другом во всю нощь.</p>
<p>21 Простре же моисей руку на море, и возгна Господь море ветром южным сильным всю нощь, и сотвори море сушу, и разступися вода.</p>
<p>22 И внидоша сынове израилевы посреде моря по суху, и вода им стена бысть одесную и стена ошуюю.</p>
<p>23 Погнаша же египтяне и внидоша вслед их, и всяк конь фараонов, и колесницы, и всадники посреде моря.</p>
<p>24 Бысть же в стражу утреннюю, и воззре Господь на полк египетский в столпе огненнем и облачнем, и смяте полк египетский,</p>
<p>25 и связа оси колесниц их, и ведяше их с нуждею. И рекоша египтяне: бежим от лица израилева, Господь бо поборает по них на египтяны.</p>
<p>26 И рече Господь к моисею: простри руку твою на море, и да совокупится вода и да покрыет египтяны, колесницы же и всадники.</p>
<p>27 Простре же моисей руку на море, и устроися вода ко дню на место: египтяне же бежаша под водою, и истрясе Господь египтяны посреде моря:</p>
<p>28 и обратившися вода покры колесницы и всадники и всю силу фараонову, вшедши вслед их в море: и не оста от них ни един.</p>
<p>29 Сынове же израилевы проидоша по суху посреде моря: вода же им стена (бысть) одесную и стена ошуюю,</p>
<p>30 и избави Господь израиля в день он из руки египетския: и видеша сынове израилевы египтян измерших при краи моря.</p>
<p>31 Виде же израиль руку великую, яже сотвори Господь египтяном, и убояшася людие Господа и вероваша Богу и моисею угоднику его.</p>
<p>32 Тогда воспе моисей и сынове израилевы песнь сию Господви, и рекоша глаголюще:</p>
<h4>15</h4>
<p>1 Поим Господви, славно бо прославися: коня и всадника вверже в море:</p>
<p>2 помощник и покровитель бысть мне во спасение: сей мой Бог и прославлю его, Бог отца моего и вознесу его:</p>
<p>3 Господь сокрушаяй брани, Господь имя ему,</p>
<p>4 колесницы фараоновы и силу его вверже в море, избранныя всадники тристаты потопи в чермнем мори,</p>
<p>5 пучиною покры их, погрязоша во глубине яко камень:</p>
<p>6 десница твоя, Господи, прославися в крепости, десная твоя рука, Господи, сокруши враги:</p>
<p>7 и множеством славы твоея стерл еси сопротивных, послал еси гнев твой, пояде я яко стеблие,</p>
<p>8 и духом ярости твоея разступися вода: огустеша яко стена воды, огустеша и волны посреде моря:</p>
<p>9 рече враг: гнав постигну, разделю корысть, исполню душу мою, убию мечем моим, господствовати будет рука моя:</p>
<p>10 послал еси духа твоего, покры я море, погрязоша яко олово в воде зелней:</p>
<p>11 кто подобен тебе в бозех, Господи, кто подобен тебе? прославлен во святых, дивен в славе, творяй чудеса:</p>
<p>12 простерл еси десницу свою, пожре я земля,</p>
<p>13 наставил еси правдою твоею люди твоя сия, яже избавил еси, утешил еси крепостию твоею во обитель святую твою:</p>
<p>14 слышаша языцы и прогневашася, болезни прияша живущии в филистиме:</p>
<p>15 тогда потщашася владыцы едомстии и князи моавитстии, прият я трепет: растаяша вси живущии в ханаане:</p>
<p>16 да нападет на ня страх и трепет: величием мышцы твоея да окаменятся, дондеже пройдут людие твои, Господи, дондеже пройдут людие твои сии, яже стяжал еси:</p>
<p>17 введ насади я в гору достояния твоего, в готовое жилище твое, еже соделал еси, Господи, святыню, Господи, юже уготовасте руце твои:</p>
<p>18 Господь царствуяй веки, и на век, и еще:</p>
<p>19 егда вниде конница фараонова с колесницами и всадники в море, и наведе на них Господь воду морскую: сынове же израилевы проидоша сушею посреде моря.</p>
<p>20 Взя же мариам пророчица, сестра ааронова, тимпан в руце свои, и изыдоша вся жены вслед ея со тимпаны и лики:</p>
<p>21 преднача же им мариам, глаголющи: поим Господви, славно бо прославися: коня и всадника вверже в море.</p>
<p>22 Поят же моисей сыны израилевы от моря чермнаго и веде их в пустыню сур: и идяху три дни в пустыни, и не обретаху воды пити.</p>
<p>23 Приидоша же в мерру, и не можаху пити воды от мерры, горька бо бе: сего ради наречеся имя месту тому горесть.</p>
<p>24 И роптаху людие на моисеа, глаголюще: что пием?</p>
<p>25 Возопи же моисей ко Господу, и показа ему Господь древо, и вложи е в воду, и усладися вода: тамо положи ему оправдания и судбы, и тамо его искуси,</p>
<p>26 и рече: аще слухом услышиши глас Господа Бога твоего, и угодная пред ним сотвориши, и внушиши заповедем его, и сохраниши вся оправдания его: всяку болезнь, юже наведох египтяном, не наведу на тя: аз бо есмь Господь Бог твой исцеляяй тя.</p>
<p>27 И приидоша во елим, и бяху тамо дванадесять источников вод, и седмьдесят стеблий финиковых: и ополчишася тамо при водах.</p>
<h4>16</h4>
<p>1 Воздвигошася же от елима, и прииде весь сонм сынов израилевых в пустыню син, яже есть между елимом и между синою. В пятый же надесять день втораго месяца изшедшым им от земли египетския,</p>
<p>2 возропта весь сонм сынов израилевых на моисеа и аарона,</p>
<p>3 и рекоша к ним сынове израилевы: о дабы быхом измерли мы уязвени от Господа в земли египетстей, егда седяхом над котлы мясными и ядохом хлебы до сытости: яко изведосте ны в пустыню сию уморити весь сонм сей гладом.</p>
<p>4 Рече же Господь к моисею: се, аз одождю вам хлебы с небесе: и изыдут людие, и соберут доволное дню, на (всяк) день, яко да искушу их, аще пойдут в законе моем, или ни.</p>
<p>5 и будет в день шестый, и уготовят, еже внесут, и да будет сугубо, еже собираша на всяк день.</p>
<p>6 Рече же моисей и аарон ко всему сонму сынов израилевых: в вечер (сей) увесте, яко Господь изведе вы от земли египетския,</p>
<p>7 и заутра узрите славу Господню, внегда услышати Господу роптание ваше на Бога: мы же что есмы, яко ропщете на ны?</p>
<p>8 И рече моисей: егда даст Господь вам в вечер мяса ясти и хлебы заутра до сытости, понеже услыша Господь роптание ваше, имже ропщете на ны: мы же что есмы? не на нас бо роптание ваше, но точию на Бога.</p>
<p>9 И рече моисей ко аарону: глаголи ко всему сонму сынов израилевых: приидите пред Бога, услыша бо роптание ваше.</p>
<p>10 Егда же глаголаше аарон всему сонму сынов израилевых, и обратишася в пустыню, и слава Господня явися во облаце,</p>
<p>11 и рече Господь к моисею глаголя:</p>
<p>12 слышах роптание сынов израилевых: рцы к ним глаголя: к вечеру да снесте мяса и заутра насытитеся хлебов, и увесте, яко аз есмь Господь Бог ваш.</p>
<p>13 Бысть же вечер, и приидоша крастели и покрыша полк. Заутра же бысть спадшей росе около полка,</p>
<p>14 и се, на лицы пустыни мелко яко кориандр, бело аки лед на земли.</p>
<p>15 Узревше же то сынове израилевы, реша друг ко другу: что есть сие? Не ведяху бо, что бяше. Рече же моисей к ним: сей хлеб, егоже даде Господь вам ясти:</p>
<p>16 сей глаголгол, егоже завеща Господь: соберите от него кийждо на домашния, гомор поглавно по числу душ ваших, кийждо вас с домашними своими соберите.</p>
<p>17 И сотвориша тако сынове израилевы, и собраша ов много, ов же мало:</p>
<p>18 и измеривше гомором, не преизбыточествова иже много, и иже мало, не мнее прият: кийждо на домашних своих собраша.</p>
<p>19 И рече моисей к ним: никтоже да оставит на утрие от него.</p>
<p>20 И не послушаша моисеа, но оставиша нецыи от него на утрие, и воскипе червми и возсмердеся. И оскорбися на них моисей.</p>
<p>21 И собираша оное рано рано, кийждо надлежащее себе: егда же огреваше солнце, растаяваше.</p>
<p>22 Бысть же в день шестый, собраша потребное сугубо, два гомора комуждо. Приидоша же вси князи сонма и поведаша моисею.</p>
<p>23 Рече же моисей к ним: сие слово есть, еже глагола Господь: суббота покой свят Господу заутра: елика аще печете, пецыте, и елика аще варите, варите, все же избыточное оставите в скрове на утрие.</p>
<p>24 И оставиша от того до утрия, якоже заповеда им моисей: и не возсмердеся, ниже червь бысть в нем.</p>
<p>25 Рече же моисей: ядите днесь, есть бо суббота покой Господу: днесь не обрящете на поли:</p>
<p>26 шесть дний собирайте, в седмый же день суббота: яко не будет в нем.</p>
<p>27 Бысть же в седмый день, изыдоша нецыи от людий собирати, и не обретоша.</p>
<p>28 Рече же Господь моисеови: доколе не хощете послушати заповедий моих и закона моего?</p>
<p>29 зрите: Господь бо даде вам субботу день сей: сего ради той даде вам в день шестый хлеба на два дни: седите кийждо вас в дому своем у себе, никтоже да исходит от места своего в день седмый.</p>
<p>30 И субботствоваша людие в день седмый.</p>
<p>31 И прозваша сынове израилевы имя тому манна: бяше же яко семя кориандрово бело, вкус же его аки мука с медом.</p>
<p>32 Рече же им моисей: сей глаголгол, егоже завеща Господь: наполните гомор от манны в скров в роды вашя: да видят хлеб, егоже ядосте вы в пустыни, егда изведе вас Господь от земли египетския.</p>
<p>33 И рече моисей ко аарону: возми стамну златую едину и вложи в ню гомор полный от манны, и положиши тую пред Богом в соблюдение в роды вашя.</p>
<p>34 Якоже заповеда Господь моисею, положи ю аарон пред свидением в соблюдение.</p>
<p>35 Сынове же израилевы ядоша манну лет четыредесять, дондеже приидоша в землю обитаемую, и ядоша манну, дондеже приидоша во страну финикийскую:</p>
<p>36 гомор же десятая часть трех мер бяше.</p>
<h4>17</h4>
<p>1 И воздвижеся весь сонм сынов израилевых от пустыни син по полком своим словом Господним и ополчишася в рафидине. Не бяше же воды людем пити,</p>
<p>2 и хуляху людие моисеа, глаголюще: даждь нам воду, да пием. И рече им моисей: что хулите мя? и что искушаете Господа?</p>
<p>3 Возжаждаша же тамо людие воды и роптаху на моисеа, глаголюще: вскую сие? извел еси нас из египта уморити нас и чада наша и скоты жаждею?</p>
<p>4 Возопи же моисей ко Господу глаголя: что сотворю людем сим? еще мало, и побиют мя камением.</p>
<p>5 И рече Господь к моисею: пойди пред людьми сими, и поими с собою от старец людских, и жезл, имже пресекл еси море, возми в руку твою, и пойди:</p>
<p>6 аз же стану тамо прежде пришествия твоего у камене в хориве: и удариши в камень, и изыдет из него вода, и да пиют людие. Сотвори же моисей тако пред сыны израилевыми,</p>
<p>7 и прозва имя месту тому искушение и похуление, хулы ради сынов израилевых, и занеже искусиша Господа, глаголюще: аще есть в нас Господь, или ни?</p>
<p>8 Прииде же амалик и воева на израиля в рафидине.</p>
<p>9 Рече же моисей ко иисусу: избери себе мужы сильны и изшед ополчися на амалика заутра: и се, аз стану на верху горы, и жезл Божий в руце моей.</p>
<p>10 И сотвори иисус, якоже рече ему моисей, и изшед ополчися на амалика: моисей же и аарон и ор взыдоша на верх горы.</p>
<p>11 И бысть егда воздвизаше моисей руце, одолеваше израиль: егда же опускаше руце, одолеваше амалик:</p>
<p>12 руце же моисеовы тяжки беша: и вземше камень, подложиша ему, и седяше на нем: аарон же и ор поддержаста руце ему, един отсюду, а другий оттуду: и быша моисеови руце укреплены до захождения солнца:</p>
<p>13 и преодоле иисус амалика и вся люди его убийством меча.</p>
<p>14 Рече же Господь к моисею: впиши сие на память в книги и вдай во ушы иисусу, яко пагубою погублю память амаликову от поднебесныя.</p>
<p>15 И созда моисей олтарь Господу и прозва имя ему Господь прибежище мое:</p>
<p>16 яко рукою тайною ратует Господь на амалика от рода в род.</p>
<h4>18</h4>
<p>1 Услыша же иофор, иерей мадиамский, тесть моисеов, вся, елика сотвори Господь израилю своим людем, яко изведе Господь израиля из египта:</p>
<p>2 и поя иофор, тесть моисеов, сепфору, жену моисеову, по отпущении ея,</p>
<p>3 и два сына ея: имя единому от них гирсам, глаголя: пришлец бых в земли чуждей,</p>
<p>4 и имя второму елиезер, глаголя: Бог бо отца моего помощник мой и избави мя из руки фараони.</p>
<p>5 И прииде иофор, тесть моисеов, и сынове и жена к моисею в пустыню, идеже ополчися при горе Божией.</p>
<p>6 Возвестиша же моисею, глаголюще: се, иофор, тесть твой, идет к тебе, и жена твоя, и оба сына твоя с ним.</p>
<p>7 Изыде же моисей во сретение тестю своему и поклонися ему и целова его, и приветствоваша друг друга: и введе их моисей в кущу.</p>
<p>8 И поведа моисей тестю своему вся, елика сотвори Господь фараону и всем египтяном израиля ради, и весь труд бывший им на пути, и яко избави их Господь от руки фараони и от руки египетския.</p>
<p>9 Ужасеся же иофор о всех благих, яже сотвори им Господь, яко избави их Господь от руки египетския и от руки фараони,</p>
<p>10 и рече иофор: благословен Господь, яко избави люди своя из руки египетския и из руки фараони:</p>
<p>11 ныне уведех, яко велик Господь паче всех богов, сего ради, яко налегоша на них.</p>
<p>12 И взя иофор тесть моисеов всесожжения и жертвы Богу: прииде же аарон и вси старцы израилевы ясти хлеба с тестем моисеовым пред Богом.</p>
<p>13 И бысть на утрие, седе моисей судити люди: стояху же пред моисеом вси людие от утра до вечера.</p>
<p>14 Видев же иофор вся, елика творяше людем, рече: что сие, еже ты твориши людем? почто ты един седиши, вси же людие предстоят тебе от утра до вечера?</p>
<p>15 Рече же моисей тестю: понеже приходят людие ко мне просити суда от Бога:</p>
<p>16 егда бо бывает им распря, и приходят ко мне, разсуждаю коемуждо и сказую им повеления Божия и закон его.</p>
<p>17 Рече же тесть моисеов к нему: не право ты твориши глагол сей:</p>
<p>18 трудом утрудишися несносным и ты, и вси людие сии, иже суть с тобою: тяжек тебе глагол сей, не возможеши творити ты един:</p>
<p>19 ныне убо послушай мене и присоветую тебе, и будет Бог с тобою: буди ты людем в тех яже к Богу, и донесеши словеса их к Богу,</p>
<p>20 и засвидетелствуй им повеления Божия и закон его, и повеждь им пути его, имиже пойдут, и дела, яже сотворят:</p>
<p>21 ты же усмотри себе от всех людий мужы сильны, Бога боящыяся, мужы праведны, ненавидящыя гордости, и поставиши их над ними тысященачалники и стоначалники, и пятьдесятоначалники и десятоначалники и писмовводители,</p>
<p>22 и судят людий по вся часы: слово же неудоборешителное донесут к тебе: малыя же суды да судят они, и облегчат тя и спомогут тебе:</p>
<p>23 аще слово сие сотвориши, укрепит тя Бог, и возможеши настоятелствовати, и вси людие сии приидут во свое место с миром.</p>
<p>24 Послуша же моисей гласа тестя своего и сотвори вся, елика рече ему:</p>
<p>25 и избра моисей мужы сильны от всего израиля, и сотвори я над ними тысященачалники и стоначалники, и пятьдесятоначалники и десятоначалники и писмовводители:</p>
<p>26 и суждаху людем по вся часы: всякое же слово неудоборешителное доносиша к моисею, всякое же слово легкое суждаху сами.</p>
<p>27 Отпусти же моисей тестя своего, и отиде в землю свою.</p>
<h4>19</h4>
<p>1 Месяца же третияго изшествия сынов израилевых от земли египетския, в сий день приидоша в пустыню синайскую:</p>
<p>2 и воздвигошася от рафидина и приидоша в пустыню синайскую, и ополчися тамо израиль прямо горы.</p>
<p>3 Моисей же взыде на гору Божию, и воззва его Бог от горы глаголя: сия возглаголеши дому иаковлю и повеси сыном израилевым:</p>
<p>4 сами видесте, елика сотворих египтяном, и подях вас яко на крилех орлих и приведох вас к себе:</p>
<p>5 и ныне аще слухом послушаете гласа моего и сохраните завет мой, будете ми людие избранни от всех язык: моя бо есть вся земля:</p>
<p>6 вы же будете ми царское священие и язык свят: сия словеса да речеши сыном израилевым.</p>
<p>7 Прииде же моисей и призва старцы людския и предложи им вся словеса сия, яже завеща им Бог.</p>
<p>8 Отвещаша же вси людие единодушно и рекоша: вся, елика рече Бог, сотворим и послушаем. Донесе же моисей словеса сия к Богу,</p>
<p>9 и рече Господь к моисею: се, аз прииду к тебе в столпе облачне, да услышат людие глаголюща мя к тебе и да тебе веруют во веки. Поведа же моисей словеса людий ко Господу.</p>
<p>10 Рече же Господь моисею: сошед засвидетелствуй людем и очисти я днесь и утре, и да исперут ризы,</p>
<p>11 и да будут готовы в день третий: в третий бо день снидет Господь на гору синайскую пред всеми людьми:</p>
<p>12 и устроиши люди окрест глаголя: внемлите себе не восходити на гору и ни чимже коснутися ея: всяк прикоснувыйся горе смертию умрет:</p>
<p>13 не коснется ей рука, камением бо побиется или стрелою устрелится, аще скот, аще человек, не будет жив: егда же гласи и трубы и облак отидет от горы, сии взыдут на гору.</p>
<p>14 Сниде же моисей с горы к людем, и освяти я, и испраша ризы своя:</p>
<p>15 и рече людем: будите готови, три дни не входите к женам.</p>
<p>16 Бысть же в третий день бывшу ко утру, и быша гласи и молния и облак мрачен на горе синайстей, глас трубный глашаше зело: и убояшася вси людие, иже в полце:</p>
<p>17 изведе же моисей люди во сретение Богу из полка, и сташа под горою.</p>
<p>18 Гора же синайская дымяшеся вся, схождения ради Божия на ню во огни, и восхождаше дым, яко дым пещный: и ужасошася вси людие зело.</p>
<p>19 Быша же гласи трубнии происходяще крепцы зело: моисей глаголаше, Бог же отвещаваше ему гласом.</p>
<p>20 Сниде же Господь на гору синайскую на верх горы, и воззва Господь моисеа на верх горы, и взыде моисей:</p>
<p>21 и рече Бог к нему глаголя: сошед засвидетелствуй людем, да не когда приступят к Богу уразумети, и падут от них мнози:</p>
<p>22 жерцы же приступающии ко Господу Богу да освятятся, да не когда погубит от них Господь.</p>
<p>23 И рече моисей к Богу: не возмогут людие взыти на гору синайскую: ты бо завещал еси нам глаголя: определи гору и освяти ю.</p>
<p>24 И рече ему Господь: иди, сниди и взыди ты и аарон с тобою: жерцы же и людие да не нудятся взыти к Богу, да не когда погубит от них Господь.</p>
<p>25 Сниде же моисей к людем и поведа им.</p>
<h4>20</h4>
<p>1 И глагола Господь вся словеса сия к моисею глаголя:</p>
<p>2 аз есмь Господь Бог твой, изведый тя от земли египетския, от дому работы:</p>
<p>3 да не будут тебе бози инии разве мене.</p>
<p>4 Не сотвори себе кумира и всякаго подобия, елика на небеси горе и елика на земли низу, и елика в водах под землею:</p>
<p>5 да не поклонишися им, ни послужиши им: аз бо есмь Господь Бог твой, Бог ревнитель, отдаяй грехи отец на чада до третияго и четвертаго рода ненавидящым мене,</p>
<p>6 и творяй милость в тысящах любящым мя и хранящым повеления моя.</p>
<p>7 Не возмеши имене Господа Бога твоего всуе: не очистит бо Господь приемлющяго имя его всуе.</p>
<p>8 Помни день субботный, еже святити его:</p>
<p>9 шесть дний делай и сотвориши (в них) вся дела твоя:</p>
<p>10 в день же седмый, суббота Господу Богу твоему: да не сотвориши всякаго дела в онь ты и сын твой и дщерь твоя, и раб твой и раба твоя, и вол твой и осля твое и всякий скот твой, и пришлец обитаяй у тебе:</p>
<p>11 зане в шести днех сотвори Господь небо и землю, море и вся яже в них, и почи в день седмый: сего ради благослови Господь день седмый и освяти его.</p>
<p>12 Чти отца твоего и матерь твою, да благо ти будет и да долголетен будеши на земли блазе, юже Господь Бог твой дает тебе.</p>
<p>13 Не убий.</p>
<p>14 Не прелюбы сотвори.</p>
<p>15 Не укради.</p>
<p>16 Не послушествуй на друга своего свидетелства ложна.</p>
<p>17 Не пожелай жены искренняго твоего, не пожелай дому ближняго твоего, ни села его, ни раба его, ни рабыни его, ни вола его, ни осла его, ни всякаго скота его, ни всего, елика суть ближняго твоего.</p>
<p>18 И вси людие зряху глас и свещы, и глас трубный и гору дымящуюся: и убоявшеся вси людие сташа издалече,</p>
<p>19 и рекоша моисею: глаголи ты с нами, и да не глаголет к нам Бог, да не когда умрем.</p>
<p>20 Рече же им моисей: дерзайте: искушения бо ради прииде Бог к вам, яко да будет страх его в вас, да не согрешаете.</p>
<p>21 Стояху же вси людие издалече: моисей же вниде во мрак, идеже бяше Бог.</p>
<p>22 Рече же Господь к моисею: сия речеши дому иаковлю и возвестиши сыном израилевым: вы видесте, яко с небесе глаголах к вам:</p>
<p>23 не сотворите себе сами богов сребряных и богов златых не сотворите самым себе:</p>
<p>24 олтарь из земли сотворите ми и пожрете на нем всесожжения ваша и спасителная ваша, и овцы и телцы вашя, на всяком месте, идеже нареку имя мое тамо, и прииду к тебе и благословлю тя:</p>
<p>25 аще же олтарь от камений сотвориши ми, да не устроиши их тесаных: сечиво бо твое аще возложиши на них, то осквернятся:</p>
<p>26 да не взыдеши по степенем ко олтарю моему, яко да не открыеши срамоты твоея на нем.</p>
<h4>21</h4>
<p>1 И сия оправдания, яже да положиши пред ними:</p>
<p>2 аще стяжеши раба евреина, шесть лет да поработает тебе, в седмое же лето отпустиши его свободна туне:</p>
<p>3 аще сам един внидет, то един и изыдет: аще же жена внидет с ним, то и жена отидет с ним:</p>
<p>4 аще же господин даст ему жену, и родит ему сыны или дщери, жена и дети да будут господину его, сам же един да отидет.</p>
<p>5 Аще же отвещав раб речет: возлюбих господина моего и жену мою и дети моя, не отхожду свободен:</p>
<p>6 да приведет его господин его пред судище Божие, и тогда приведет его пред двери на праг, и да провертит ему ухо господин его шилом, и да поработает ему во веки.</p>
<p>7 Аще же кто продаст свою дщерь в рабыню, да не отидет, якоже отходят рабыни:</p>
<p>8 аще не угодит пред очима господина своего, юже он взяти в жену обеща, да отпустит ю: языку же чуждему господин да не продаст ея, понеже отверже ю:</p>
<p>9 аще же сыну своему обещал ю, по обыкновению дщерей да сотворит ей:</p>
<p>10 аще же другую поймет себе, потребных и одежд и союбщения ея да не лишит:</p>
<p>11 аще же сих трех не сотворит ей, да отидет без сребра туне.</p>
<p>12 И аще кого кто ударит, и умрет, смертию да умрет (и той):</p>
<p>13 аще же не хотя, но Бог предаде в руце его, дам тебе место, в неже убежит тамо убивый:</p>
<p>14 аще же кто приложит убити ближняго своего лестию и прибегнет ко олтарю, от олтаря моего да возмеши того умертвити.</p>
<p>15 Иже биет отца своего или матерь свою, смертию да умрет.</p>
<p>16 Иже злословит отца своего или матерь свою, смертию да умрет.</p>
<p>17 Аще кто кого украдет от сынов израилевых, и соодолев сему продаст его, и обрящется у него, смертию да скончается.</p>
<p>18 Аще же сварятся два мужа, и ударит един другаго каменем или пястию, и не умрет, но сляжет на одре:</p>
<p>19 аще востав человек походит вне о жезле, неповинен будет ударивый его: точию за неделание его да даст цену и на цельбу.</p>
<p>20 Аще же кто ударит раба своего или рабу свою жезлом, и умрет от руки его, судом да отмстится:</p>
<p>21 аще же преживет день един или два, да не мстится: сребро бо его есть.</p>
<p>22 Аще же биются два мужа, и поразят жену непраздну, и изыдет младенец ея неизображен, тщетою да отщетится: якоже наложит муж жены тоя, подобающее да отдаст:</p>
<p>23 аще же изображен будет, да даст душу за душу,</p>
<p>24 око за око, зуб за зуб, руку за руку, ногу за ногу,</p>
<p>25 жжение за жжение, язву за язву, вред за вред.</p>
<p>26 Аще же кто исткнет око рабу своему или око рабыни своей и ослепит, свободны да отпустит я за око их:</p>
<p>27 аще же зуб рабу своему или зуб рабе своей избиет, свободны да отпустит я за зуб их.</p>
<p>28 Аще же вол убодет мужа или жену, и умрет, камением да побиется вол той, и да не снедят мяса его, господин же вола неповинен будет:</p>
<p>29 аще же вол бодлив будет прежде вчерашняго и третияго дне, и возвестят господину его, и не заключит его, и убиет мужа или жену: вол камением да побиется, и господин его купно да умрет:</p>
<p>30 аще же окуп наложится ему, да даст окуп за душу свою, елико наложат ему:</p>
<p>31 аще же сына или дщерь убодет, по сему же суду да сотворят ему:</p>
<p>32 аще же раба или рабу убодет вол, сребра тридесять дидрахм да даст господину их, и вол камением да побиется.</p>
<p>33 Аще же кто отверзет яму или ископает яму и не покрыет ея, и впадется в ню телец или осля,</p>
<p>34 господин ямы отдаст (цену), сребро даст господину их: умершее же ему да будет.</p>
<p>35 Аще же чий вол убодет вола ближняго, и умрет, да продадут вола живаго, и да разделят цену его, и вола умершаго да разделят:</p>
<p>36 аще же знаемь есть вол, яко бодлив есть прежде вчерашняго и третияго дне, и глаголаша господину его, и той не заключит его: да отдаст вола за вола, мертвый же ему да будет.</p>
<h4>22</h4>
<p>1 Аще же кто украдет телца или овцу, и заколет или продаст, пять телцев да воздаст за телца и четыри овцы за овцу.</p>
<p>2 Аще же в подкопании обрящется тать, и язвен умрет, несть ему убийство:</p>
<p>3 аще же взыдет солнце над ним, повинен есть, умрет за него: аще же не имать имения, да продастся за татьбу:</p>
<p>4 аще же ят будет, и обрящется в руце его украденое от осляте до овцы живо, сугубо да отдаст я.</p>
<p>5 Аще же кто потравит ниву или виноград, и пустит скот свой пастися на чужей ниве, да даст от нивы своея по плоду его: аще же всю ниву потравит, лучшая нивы своея и лучшая винограда своего да отдаст.</p>
<p>6 Аще же изшед огнь обрящет терние и запалит гумно, или класы, или ниву, да отдаст, иже возже огнь.</p>
<p>7 Аще же кто даст другу сребро или сосуд сохранити, и украдется из дому мужа того, аще обрящется украдый, да воздаст сугубо:</p>
<p>8 аще же не обрящется украдый, да приидет господин дому пред Бога и да кленется, яко поистинне не слукавствова он о всем положении дружнем.</p>
<p>9 По всей реченней неправде, о теляти и о осляти и о овце, и о ризе и о всей гибели нанесенней, что убо ни было бы, пред Богом да приидет суд обоих, и обвиненный Богом да отдаст сугубо ближнему.</p>
<p>10 Аще же кто даст другу осля или телца, или овцу, или всяк скот хранити, и умрет или погибнет, или пленено будет, и никтоже увесть,</p>
<p>11 клятва да будет Божия между обоими, яко поистинне не слукавствова он о всем ближняго положении, и тако приимет господин его, и да не отдаст:</p>
<p>12 аще же украдено будет от него, да отдаст господину:</p>
<p>13 аще же зверь снеде, да ведет его на звероядину, и не отдаст:</p>
<p>14 аще же кто испросит у друга, и погибнет, или умрет, или пленится, господин же его не будет с ним, отдаст:</p>
<p>15 аще же господин его будет с ним, да не отдаст: аще же наемник есть, да будет ему вместо мзды его.</p>
<p>16 Аще же прельстит кто не обручену девицу, и будет с нею, веном да отвенит ю, (и поймет ю) себе в жену:</p>
<p>17 аще же возбраняя возбранит и не восхощет отец ея дати ю ему в жену, сребро да воздаст отцу, елико есть вено девическо.</p>
<p>18 Волхвом живым быти не попустите.</p>
<p>19 Всякаго со скотом бывающа смертию убиете его.</p>
<p>20 Иже жертву приносит богом, смертию да потребится, но точию Господу единому.</p>
<p>21 И пришелца не озлобите, ниже оскорбите его: пришелцы бо бесте в земли египетстей.</p>
<p>22 Всякия вдовы и сироты не озлобите:</p>
<p>23 аще же злобою озлобите я, и возстенавше возопиют ко мне, слухом услышу глас их</p>
<p>24 и разгневаюся яростию, и побию вы мечем, и будут жены вашя вдовы, и чада ваша сироты.</p>
<p>25 Аще же даси сребро взаем брату нищему иже у тебе, не буди его понуждаяй, ниже наложиши ему лихвы.</p>
<p>26 И аще заложит в залог ризу друг твой, до захождения солнца отдаси ему:</p>
<p>27 есть бо сия покровение ему, сия едина риза стыдения его, в чем спати будет: аще убо возопиет ко мне, услышу его: милостив бо есмь.</p>
<p>28 Богов да не злословиши и князю людий твоих да не речеши зла.</p>
<p>29 Начатки от гумна и от точила твоего да не косниши принести (мне): первенцы сынов твоих да даси мне:</p>
<p>30 тако сотвориши телцу твоему, и овце твоей, и ослу твоему: седмь дний да будет у матери, в осмый же день да отдаси оное мне.</p>
<p>31 Люди святи будете ми, и мяса звероядиннаго да не снесте, псом повержете е.</p>
<h4>23</h4>
<p>1 Да не приимеши слуха суетна, да не приложишися с неправедным быти свидетель неправеден:</p>
<p>2 да не будеши со многими на злобу, да не приложишися ко множеству уклонитися со множайшими, яко превратити суд,</p>
<p>3 и нищаго да не помилуеши на суде.</p>
<p>4 Аще же срящеши говядо врага твоего или осля его заблуждающее, обратив да отдаси ему:</p>
<p>5 аще же узриши осля врага твоего падшее под бременем его, да не мимоидеши е, но да воздвигнеши е с ним.</p>
<p>6 Да не превратиши суда нищему в суде его.</p>
<p>7 От всякаго слова неправеднаго да отступиши: неповинна и праведна да не убиеши, и не оправдиши нечестиваго даров ради,</p>
<p>8 и да не возмеши даров: дары бо ослепляют очи видящым и погубляют словеса праведна.</p>
<p>9 И пришелца не оскорбляйте, ни стужите (ему): вы бо весте душу пришелчу, понеже сами бесте пришелцы в земли египетстей.</p>
<p>10 Шесть лет да сееши землю твою и да собереши плоды ея:</p>
<p>11 в седмое же оставление да сотвориши и опустиши ю, и да ясти будут убозии языка твоего, останки же да снедят зверие дивии: тако да сотвориши винограду твоему и масличию твоему.</p>
<p>12 В шесть дний да сотвориши дела твоя, в седмый же день покой: да почиет вол твой и осел твой, и да почиет сын рабы твоея и пришлец.</p>
<p>13 Вся, елика глаголах вам, сохраните, имен же богов инех не поминайте, ниже да слышатся изо уст ваших.</p>
<p>14 Три краты в лете сотворите ми праздник:</p>
<p>15 праздник опресноков сохраните творити, седмь дний ядите опресноки, якоже заповедах тебе, во время месяца новых плодов, в той бо изшел еси из египта, да не явишися предо мною тощь:</p>
<p>16 и праздник жатвы первородных жит сотвориши от дел твоих, яже посееши на ниве твоей: и праздник скончания при исходе лета в собрании дел твоих, яже от нив твоих.</p>
<p>17 Три краты в лете да явится всяк мужеск пол твой пред Господем Богом твоим.</p>
<p>18 Егда бо изжену языки от лица твоего и разширю пределы твоя, да не пожреши на квасе крове жертвы моея, ниже да долежит тук праздника моего до утрия.</p>
<p>19 Начатки первых жит земли твоея да внесеши в дом Господа Бога твоего. Да не свариши ягняте во млеце матере его.</p>
<p>20 И се, аз послю ангела моего пред лицем твоим, да сохранит тя на пути, яко да введет тя в землю, юже уготовах тебе:</p>
<p>21 вонми себе и послушай его, и не ослушайся его: не обинется бо тебе, имя бо мое есть на нем:</p>
<p>22 аще слухом послушаеши гласа моего и сотвориши вся, елика аз заповедаю тебе, и сохраниши завет мой, будете ми люди избранни от всех язык: моя бо есть вся земля, вы же будете ми царское священие и язык свят. Сия словеса да речеши сыном израилевым. Аще слухом послушаеши гласа моего и сотвориши вся, елика реку тебе, враг буду врагом твоим и сопротивлюся сопротивником твоим.</p>
<p>23 Пойдет бо ангел мой наставляяй тя и введет тя ко аморрею и хеттею, и ферезею и хананею, и гергесею и евею и иевусею, и потреблю их (от лица вашего):</p>
<p>24 да не поклонишися богом их, ниже послужиши им: да не сотвориши по делом их, но разорением разориши и сокрушением сокрушиши капища их,</p>
<p>25 и да послужиши Господу Богу твоему: и благословлю хлеб твой и вино твое и воду твою, и отвращу болезнь от вас.</p>
<p>26 Не будет безчаден, ниже неплоды на земли твоей: число дний твоих исполняя исполню.</p>
<p>27 И страх послю ведущий тя, и устрашу вся языки, в няже ты входиши к ним, и дам вся сопротивники твоя в бегуны:</p>
<p>28 и послю шершни пред тобою, и изжену аморреи и евеи, и иевусеи и хананеи и хеттеи от тебе:</p>
<p>29 не изжену их в лете единем, да не будет земля пуста, и мнози будут на тя звери земнии:</p>
<p>30 помалу помалу изжену их от тебе, дондеже возрастеши и наследиши землю.</p>
<p>31 И положу пределы твоя от чермнаго моря до моря филистимля, и от пустыни до реки великия евфрата, и предам в руце ваши седящих на земли и изжену их от тебе:</p>
<p>32 да не смесишися с ними, и с боги их да не завещаеши завета,</p>
<p>33 и да не останутся на земли твоей, да не сотворят тя согрешити ко мне: аще бо поработаеши богом их, сии будут тебе в соблазн.</p>
<h4>24</h4>
<p>1 И моисею рече: взыди ко Господу ты и аарон, и надав и авиуд и седмьдесят старец израилевых, и да поклонятся издалече Господу:</p>
<p>2 и да приступит моисей един к Богу, они же да не приступят: и людие с ними да не взыдут.</p>
<p>3 Прииде же моисей и поведа людем вся словеса Божия и оправдания. Отвещаша же вси людие гласом единым, глаголюще: вся словеса, яже глагола Господь, сотворим и послушаем.</p>
<p>4 И написа моисей вся словеса Господня: обутрев же моисей заутра, созда олтарь под горою, и дванадесять камений в дванадесять племен израилевых:</p>
<p>5 и посла юношы сынов израилевых, и принесоша всесожжения, и пожроша жертву спасения Господу Богу телцы.</p>
<p>6 Взем же моисей половину крове, влия в чашы, половину же крове возлия на олтарь,</p>
<p>7 и взем книгу завета, прочте людем во ушы. И рекоша: вся, елика глагола Господь, сотворим и послушаем.</p>
<p>8 Взем же моисей кровь, окропи люди и рече: се, кровь завета, егоже завеща Господь к вам о всех словесех сих.</p>
<p>9 И взыде моисей и аарон, и надав и авиуд и седмьдесят от старец израилевых,</p>
<p>10 и видеша место, идеже стояше Бог израилев: и под ногама его яко дело камене сапфира, и яко видение тверди небесныя чистотою.</p>
<p>11 И от избранных израилевых не повредися ни един: и явишася на месте Божии, и ядоша, и пиша.</p>
<p>12 И рече Господь к моисею: взыди ко мне на гору и стани тамо, и дам ти скрижали каменныя, закон и заповеди, яже написах законоположити им.</p>
<p>13 И востав моисей и иисус предстоявый ему, взыдоша на гору Божию</p>
<p>14 и старцем реша: пождите в молчании зде, дондеже возвратимся к вам: и се, аарон и ор с вами: аще кому случится суд, да идут к ним.</p>
<p>15 И взыде моисей на гору, и покры облак гору,</p>
<p>16 и сниде слава Божия на гору синайскую, и покры ю облак шесть дний. И воззва Господь моисеа в день седмый из среды облака:</p>
<p>17 обличие же славы Господни, яко огнь пламенуя на версе горы, пред сыны израилевы.</p>
<p>18 И вниде моисей в среду облака и взыде на гору, и бе тамо на горе четыредесять дний и четыредесять нощей.</p>
<h4>25</h4>
<p>1 И рече Господь к моисею, глаголя:</p>
<p>2 рцы сыном израилевым, и да возмут ми начатки от всех, яже угодна будут сердцу их, да возмете начатки моя.</p>
<p>3 Сей же есть начаток, егоже возмете от них: злато и сребро и медь,</p>
<p>4 и синету и багряницу, и червленицу сугубу (пряденую), и виссон сканый, и власы козия,</p>
<p>5 и кожы овни очервленены, и кожы сини, и древа негниющая,</p>
<p>6 и елей в свещение, фимиам во елей помазания и в сложение фимиама,</p>
<p>7 и камени сардийския, и камени в ваяние на епомиду и подир.</p>
<p>8 И да сотвориши ми освящение, и явлюся в вас:</p>
<p>9 и сотвориши ми по всему, елика аз покажу тебе на горе, образ скинии и образ всех сосудов ея: сице да сотвориши.</p>
<p>10 И сотвориши кивот свидения от древ негниющих, двою лактий и пол в долготу, и лактя и пол в широту, и лактя и пол в высоту:</p>
<p>11 и позлатиши его златом чистым, внутрьуду и внеуду позлатиши его, и сотвориши верху его венец злат витый окрест:</p>
<p>12 и слиеши ему четыри колца злата, и возложиши на четыри страны его, два колца на едину страну, и два на другую страну.</p>
<p>13 Сотвориши же носила от древа негниюща и позлатиши я златом чистым:</p>
<p>14 и вложиши носила в колца, яже на странах кивота, носити ими кивот:</p>
<p>15 в колцах кивота да будут носила не зыблющеся:</p>
<p>16 и вложиши в кивот свидения, яже дам тебе.</p>
<p>17 И да сотвориши очистилище покров от злата чиста, двою лактий и пол в долготу, лактя же и пол в широту:</p>
<p>18 и сотвориши два херувима злата изваянна, и возложиши я от обоих стран очистилища:</p>
<p>19 да сотворятся херувими, един от страны сея и другий от страны другия очистилища, и сотвориши два херувима на обоих странах:</p>
<p>20 да будут херувими распростирающе крила верху, соосеняюще крилами своими над очистилищем, и лица их ко другъдругу, на очистилище будут лица херувимска:</p>
<p>21 и да возложиши очистилище на кивот верху, и в кивот да вложиши свидения, яже дам тебе.</p>
<p>22 И познан буду тебе оттуду, и возглаголю тебе с верху очистилища между двема херувимы, иже суть над кивотом свидения, и по всем, елика аще заповем тебе к сыном израилевым.</p>
<p>23 И сотвориши трапезу от древ негниющих, двою лактий в долготу, и лактя в широту, и лактя и пол в высоту:</p>
<p>24 и позлатиши ю златом чистым, и сотвориши ей витое обложение златое окрест, и сотвориши ей венец длани окрест,</p>
<p>25 и сотвориши витое обложение венцу окрест.</p>
<p>26 И сотвориши четыри колца злата, и возложиши четыри колца на четыри страны ног ея под венец:</p>
<p>27 и да будут колца на влагалища носилам, яко воздвизати ими трапезу.</p>
<p>28 И сотвориши носила ея от древ негниющих, и позлатиши я златом чистым, и воздвизатися будет на них трапеза.</p>
<p>29 И сотвориши блюда ея и фимиамники, и возливалники и чашы, имиже возливати будеши: от злата чиста да сотвориши я.</p>
<p>30 И возлагати будеши на трапезу хлебы предложения предо мною присно.</p>
<p>31 И да сотвориши светилник от злата чиста, изваян да сотвориши светилник: стебль его и ветви, и чашы и крузи и крины от него да будут:</p>
<p>32 шесть же ветвий исходящих от стран, три ветви светилника от страны его единыя и три ветви светилника от страны вторыя:</p>
<p>33 и три чашы во образ ореха, на единей ветви круг и крин: тако шести ветвам исходящым от светилника:</p>
<p>34 и на светилнике четыри чашы во образ ореха, на единей ветви крузи и крины его:</p>
<p>35 круг под двема ветвми от него, и круг под четырми ветвми от него: тако шести ветвам исходящым от светилника: и на светилнике четыри чашы во образ ореха:</p>
<p>36 крузи и ветви от него да будут: весь изваян от единаго злата чиста.</p>
<p>37 И да сотвориши светил его седмь, и поставиши светила его, и светити будут от единаго лица его:</p>
<p>38 и щипцы его, и подставы его от злата чиста сотвориши:</p>
<p>39 талантом злата чиста да сотвориши вся сосуды сия.</p>
<p>40 Виждь, да сотвориши по образу показанному тебе на горе.</p>
<h4>26</h4>
<p>1 Скинию же да сотвориши от десяти опон от виссона сканаго и синеты, и багряницы и червленицы сканыя: херувимы делом тканым да сотвориши я.</p>
<p>2 Долгота опоны единыя двадесять и осмь лактий, и широта четырех лактий, опона едина да будет: мера таяжде да будет всем опонам.</p>
<p>3 Пять же опон да будут взаим придержащяся едина от другия, и пять опон да будут содержащяся друга о друзей.</p>
<p>4 И да сотвориши им петли из синеты у края опоны единыя, от единыя страны в сложение: и сице сотвориши на краю опоны внешния к сложению второму.</p>
<p>5 Пятьдесят же петлей сотвориши единей опоне, и пятьдесят петлей да сотвориши от края опоны по сложению вторыя, лицем к лицу сходящыяся между собою каяждо.</p>
<p>6 И сотвориши пятьдесят крючков златых и совокупиши опоны едину ко друзей крючками: и будет скиния едина.</p>
<p>7 И да сотвориши опоны власяныя в покров над скиниею, единонадесять опон сотвориши их.</p>
<p>8 Долгота опоны единыя да будет тридесяти лактий, и четырех лактий широта опоны единыя: таяжде мера да будет единонадесяти опонам.</p>
<p>9 И совокупиши пять опон вкупе, и шесть опон вкупе: и усугубиши опону шестую ко входу скинии.</p>
<p>10 И да сотвориши петлей пятьдесят на краи опоны единыя, яже среде по сложению, и пятьдесят петлей да сотвориши на краи опоны совокупляющияся вторыя.</p>
<p>11 И сотвориши крючков медяных пятьдесят: и совокупиши крючки с петлями, и да совокупиши опоны, и будет едино.</p>
<p>12 И да подложиши излишнее от опон скинии: полуюпоною оставшеюся да покрыеши излишнее опон скинии: да прикрыеши созади скинии.</p>
<p>13 Лакоть (един) от сего, и лакоть (един) от другаго, от излишняго опон, в долготу опон скинии: да будет покрывающее на стране скинии, сюду и сюду да покрывает.</p>
<p>14 И да сотвориши покров скинии от кож овних червленых, и прикрывала от кож синих сверху.</p>
<p>15 И да сотвориши столпы скинии от древ негниющих:</p>
<p>16 десяти лактий (в высоту) да сотвориши столп един, лактя же единаго и пол широта столпа единаго:</p>
<p>17 два закройца (на краях) столпу единому, противу стояща другъдругу: тако сотвориши всем столпом скинии.</p>
<p>18 И да сотвориши столпы скинии, двадесять столпов от страны яже к северу:</p>
<p>19 и четыредесять стоялов сребряных да сотвориши двадесятим столпом: два стояла единому столпу на обоих краех его и два стояла другому столпу на обоих краех его:</p>
<p>20 и в стране вторей южней двадесять столпов:</p>
<p>21 и четыредесять стоялов им сребряных: два стояла столпу единому на обоих краех его и два стояла столпу другому на обоих краех его.</p>
<p>22 И созади скинии по стране яже к морю да сотвориши шесть столпов,</p>
<p>23 и два столпа сотвориши во углах скинии созади.</p>
<p>24 И будут равни от долу: по томужде да будут равни от глав в состав един: тако да сотвориши обоим двум углам: равни да будут.</p>
<p>25 И да будут осмь столпы и стояла их сребряна шестьнадесять: два стояла единому столпу и два стояла другому столпу, на обоих краех его.</p>
<p>26 И да сотвориши вереи от древ негниющих: пять верей столпу единому от единыя страны скинии,</p>
<p>27 и пять верей столпу единому вторей стране скинии, и пять верей столпу заднему стране скинии, яже к морю:</p>
<p>28 и верея средняя посреде столпов да проходит от единыя страны в другую страну.</p>
<p>29 И столпы да позлатиши златом: и колца сотвориши злата, в няже вложиши вереи: и позлатиши вереи златом.</p>
<p>30 И возставиши скинию по образу показанному тебе на горе.</p>
<p>31 И да сотвориши завесу от синеты и багряницы, и червленицы сканыя и виссона пряденаго: делом тканым да сотвориши ю херувимы.</p>
<p>32 И возложиши ю на четыри столпы негниющыя позлащены златом: и верхи их златы, и стояла их четыри сребряна.</p>
<p>33 И повесиши завесу на столпех, и внесеши тамо внутрь завесы кивот свидения: и разделяти будет завеса вам посреде святилища и посреде святая святых,</p>
<p>34 и закрыеши завесою кивот свидения во святая святых.</p>
<p>35 И поставиши трапезу вне завесы, и светилник прямо трапезы на стране скинии, яже к югу: и трапезу поставиши на стране скинии, яже к северу.</p>
<p>36 И да сотвориши закров в дверех скинии от синеты и багряницы, и червленицы сканыя и виссона сканаго, делом пестрящаго.</p>
<p>37 И да сотвориши завесе пять столпов от древ негниющих, и позлатиши их златом, и верхи их златы: и да слиеши им пять стоял медяных.</p>
<h4>27</h4>
<p>1 И да сотвориши олтарь от древ негниющих, пяти лакот в долготу и пяти лакот в широту: четвероуголен да будет олтарь, и трех лактий высота его.</p>
<p>2 И да сотвориши роги на четырех углех: из него да будут роги, и покрыеши я медию.</p>
<p>3 И да сотвориши венец олтарю: и покров его, и фиалы его, и вилицы его, и кадилник его, и вся сосуды его да сотвориши медяны.</p>
<p>4 И да сотвориши ему огнище на подобие мрежи медяно: и сотвориши огнищу четыри колца медяна на четыри страны,</p>
<p>5 и подложиши я под огнище олтаря снизу, и будет огнище до среды олтаря.</p>
<p>6 И да сотвориши олтарю носила от древес негниющих, и окуеши я медию,</p>
<p>7 и вложиши носила в колца: и да будут носила олтарю по бокам, еже подимати его.</p>
<p>8 Тощь, дощатый сотвориши его: по показанному тебе на горе, тако сотвориши его.</p>
<p>9 И да сотвориши двор скинии: на стране, яже к югу, завесы двора из виссона сканаго: долгота сто лакот стране единей:</p>
<p>10 и столпы их двадесять, и стояла их двадесять медяна, и крючки их, и верхи их сребряны.</p>
<p>11 Такожде на стране, яже к северу, завесы сто лакот в долготу, и столпы их двадесять, и стояла их двадесять медяна, и крючки их, и верхи столпов, и стояла их посребрена сребром.</p>
<p>12 Широта же двора, яже к морю, опоны пятьдесят лакот: столпы их десять, и стояла их десять.</p>
<p>13 И широта двора, яже к востоку, завесы пятьдесят лактий: столпы их десять, и стояла их десять.</p>
<p>14 И пятьнадесять лакот высота опон стране единей: столпы их три, и стояла их три:</p>
<p>15 и стране вторей опон пятьнадесять лакот высота: столпы их три, и стояла их три.</p>
<p>16 И вратам двора завеса двадесять лакот в высоту, от синеты и багряницы, и червленицы сканыя и виссона сканаго пестрением швенным: столпы их четыри, и стояла их четыри.</p>
<p>17 Вси столпы двора окрест окованы сребром, и верхи их сребряны, и стояла их медяна.</p>
<p>18 Долгота же двора сто на сто, и широта пятьдесят на пятьдесят, и высота пяти лактий от виссона сканаго: и стояла их медяна.</p>
<p>19 И все устроение, и вся орудия, и гвозди двора медяны.</p>
<p>20 И ты заповеждь сыном израилевым, и да возмут тебе елей от масличия без дрождей чист изжат в светение, да горит светилник всегда.</p>
<p>21 В скинии свидения вне завесы, яже над заветом, возжигати будет его аарон и сынове его, от вечера даже до утра, пред Господем, законно вечно в роды вашя от сынов израилевых.</p>
<h4>28</h4>
<p>1 И ты приведи к себе аарона, брата твоего, и сыны его от сынов израилевых, да священнодействуют мне аарон и надав, и авиуд и елеазар и ифамар, сынове аарони.</p>
<p>2 И да сотвориши ризу святу аарону брату твоему в честь и славу.</p>
<p>3 И ты возглаголи ко всем премудрым умом, ихже наполних духа мудрости и смышления: и да сотворят ризу святу аарону, в нейже имать священнодействовати мне во святилищи.</p>
<p>4 И сия суть ризы, ихже сотворят: наперсник и ризу верхнюю, и долгую ризу и ризу тресновиту, и наглавие и пояс: и да сотворят ризы святы аарону и сыном его, во еже священнодействовати мне.</p>
<p>5 И сии да возмут злато и синету, и багряницу и червленицу и виссон,</p>
<p>6 и да сотворят ризу верхнюю от виссона сканаго, дело тканно пестрящаго.</p>
<p>7 Две ризы верхния да будут ему придержащяся едина друзей, на обе стране связаныя.</p>
<p>8 И ткание риз верхних, еже есть на них, по сотворению их да будет от злата чиста и синеты, и багряницы и червленицы пряденыя и виссона сканаго.</p>
<p>9 И возмеши два каменя, камене смарагда, и изваяеши на них имена сынов израилевых:</p>
<p>10 шесть имен на камени единем и шесть имен прочиих на камени друзем по родом их,</p>
<p>11 дело каменныя хитрости: ваянием печати изваяеши оба каменя имены сынов израилевых.</p>
<p>12 И положиши оба каменя на раменах верхния ризы: камени в память суть сыном израилевым: и воздвигнет аарон имена сынов израилевых пред Господем на оба рамена своя в память о них.</p>
<p>13 И да сотвориши щитцы от злата чиста,</p>
<p>14 и да сотвориши две тресновицы от злата чиста, смешены цветами, дело плетения: и возложиши тресновицы сплетеныя на щитцы по нарамником их сопреди.</p>
<p>15 И да сотвориши слово судное, дело пестрящаго: по составу ризы верхния да сотвориши сие от злата и синеты, и багряницы и червленицы пряденыя и виссона сканаго:</p>
<p>16 сотвориши е четвероуголно: да будет сугубо, пяди долгота его и пяди широта,</p>
<p>17 и нашиеши на нем швение каменное в четыри ряда. Ряд камений да будет: сардий, топазий и смарагд, ряд един:</p>
<p>18 и ряд вторый, анфракс и сапфир и иаспис:</p>
<p>19 и ряд третий, лигирий и ахат и амефист:</p>
<p>20 и ряд четвертый, хрисолиф и вириллий и онихий: объяты златом, исплетены в злате да будут по ряду своему.</p>
<p>21 И камение да будут от имен двунадесяти сынов израилевых пред Господем: на дву раменах его дванадесять по именам их и по родом их, изваяни печатми, коегождо по имени да будут в дванадесять племен.</p>
<p>22 И да сотвориши на слове тресны сплетены, делом верижным, от злата чиста.</p>
<p>23 И да сотвориши на словеси два колца злата: и возложиши два колца злата на оба края словесе.</p>
<p>24 И возложиши тресны и чепи златы на два колца от обоих краев словесе.</p>
<p>25 И два края двух тресн наложиши на две чепочки, и возложиши на рамена верхних риз лицем ко другъдругу.</p>
<p>26 И сотвориши два колца злата, и возложиши на обе страны словесе на край от края задняго верхних риз, отвнутрь.</p>
<p>27 И сотвориши два колца злата, и возложиши на оба рамена верхния ризы снизу его, лицем по согбению свыше соткания верхних риз.</p>
<p>28 И стягнеши слово колцами, яже на нем, с колцами верхних риз сложеными, из синеты плетеными во ткание верхних риз, да не низпускается слово с верхних риз.</p>
<p>29 И да возмет аарон имена сынов израилевых на слове суднем на персех, входящь во святое на память пред Богом. И да положиши на словеси суднем тресны: плетения на оба края словесе возложиши, и оба щита возложиши на обе раме нарамника на лице.</p>
<p>30 И да возложиши на слово судное явление и истину: и да будет на персех аарону, егда внидет в святое пред Господа: и да носит аарон суды сынов израилевых на персех пред Господем всегда.</p>
<p>31 И да сотвориши ризу внутреннюю подир всю синю.</p>
<p>32 И да будет устие посреде его, ожерелие имущо кругом устия делом тканым, сгиб сошвен от него, да не раздерется.</p>
<p>33 И да сотвориши на омете ризнем снизу, аки шипка цветущаго, пугвицы из синеты и багряницы, и червленицы пряденыя и виссона сканаго, на омете ризы кругом: в тойже образ пугвицы златы, и звонцы между сими окрест.</p>
<p>34 При пугвице злат звонец, и цвет на омете ризнем, кругом.</p>
<p>35 И да будет аарону, егда служит, слышан глас его, входящу во святое пред Господа, и исходящу, да не умрет.</p>
<p>36 И да сотвориши дщицу злату чисту: и изобразиши на ней образ печати, святыня Господня,</p>
<p>37 и да возложиши ю на синету сканую, и да будет на увясле, спреди увясла да будет,</p>
<p>38 и да будет на челе аарони: и отимет аарон согрешения святых, елика освятят сынове израилевы от всякаго даяния святых своих, и да будет на челе аарони всегда приято ими пред Господем.</p>
<p>39 И тресны риз от виссона: и сотвориши клобук виссонный, и пояс да сотвориши дело пестрящаго.</p>
<p>40 И сыном аароновым да сотвориши ризы и поясы, и клобуки да сотвориши им в честь и славу:</p>
<p>41 и облечеши в ня аарона брата твоего и сыны его с ним, и да помажеши их, и исполниши руце их и освятиши их, да ми священнодействуют.</p>
<p>42 И да сотвориши им надраги льняны покрывати стыдения плоти их, от бедр даже до стегн будут,</p>
<p>43 и да имать аарон и сынове его, егда входят в скинию свидения, или егда приходят служити к жертвеннику святыни: и да не наведут на ся греха, да не умрут: законное вечное (да будет) ему и семени его по нем.</p>
<h4>29</h4>
<p>1 И сия суть, яже сотвориши им: освятиши я, яко священнодействовати им мне: да возмеши же телца единаго от говяд и овна два непорочна:</p>
<p>2 и хлебы пресны смешены с елеем, и опресноки помазаны елеем: из муки пшеничны сотвориши я:</p>
<p>3 и да вложиши я в кош един, и принесеши я в коши, и телца и два овна.</p>
<p>4 И аарона и сыны его приведеши пред двери скинии свидения, и измыеши я водою:</p>
<p>5 и взем ризы святыя, облечеши аарона брата твоего, и в хитон подир, и в ризу верхнюю, и в слово: и совокупиши ему слово к нарамнику:</p>
<p>6 и возложиши на главу его клобук: и возложиши дщицу освящение на увясло:</p>
<p>7 и да возмеши от елеа помазания, и да возлиеши и на главу его и помажеши его.</p>
<p>8 И сыны его приведеши и облечеши я в ризы:</p>
<p>9 и опояшеши я поясы, и возложиши на них клобуки, и будет ими священство мне во веки: и совершиши руце аарони и руце сынов его.</p>
<p>10 И да приведеши телца пред двери скинии свидения, и возложат аарон и сынове его руце свои на главу телца пред Господем у дверий скинии свидения.</p>
<p>11 И да заколеши телца пред Господем у дверий скинии свидения:</p>
<p>12 и да возмеши от крове телчи и помажеши на рогах олтаревых перстом твоим: останок же весь крове пролиеши у стояла олтарнаго:</p>
<p>13 и да возмеши весь тук, иже на утробе, и препонку печени, и обе почки, и тук иже на них, и возложиши на олтарь:</p>
<p>14 мяса же телча, и кожу, и мотыла да сожжеши на огни вне полка: за грех бо есть.</p>
<p>15 И овна да поймеши единаго, и да возложат аарон и сынове его руки своя на главу овню:</p>
<p>16 и заколеши его, и взем кровь пролиеши у олтаря окрест:</p>
<p>17 и овна да разсечеши на уды и измыеши внутренняя и ноги в воде, и возложиши на разсеченныя части со главою:</p>
<p>18 и вознесеши всего овна на олтарь, всесожжение Господу в воню благоухания: жертва Господу есть.</p>
<p>19 И да поймеши овна втораго, и возложит аарон и сынове его руки своя на главу овню:</p>
<p>20 и заколеши его, и возмеши от крове его, и возложиши на край ушесе аароня деснаго и на край руки десныя и на край ноги десныя, и на край ушес сынов его десных и на край рук их десных и на край ног их десных:</p>
<p>21 и да возмеши от крове, яже на олтари, и от елеа помазания, и да воскропиши на аарона и на ризу его, и на сыны его и на ризы сынов его с ним: и освятится сам и ризы его, и сыны его и ризы сынов его с ним: кровь же овню да пролиеши у олтаря окрест.</p>
<p>22 И да возмеши от овна тук его, и тук покрывающий утробу его, и препонку печени, и обе почки, и тук иже на них, и рамо десное: есть бо совершение сие:</p>
<p>23 и хлеб един с елеем, и опреснок един от коша опресноков, предложенных пред Господем:</p>
<p>24 и возложиши вся на руки аарони и на руки сынов его, и отделиши я отделение пред Господем:</p>
<p>25 и да возмеши я от рук их, и вознесеши на олтарь всесожжения в воню благоухания пред Господем: приношение есть Господу.</p>
<p>26 и да возмеши грудь от овна совершения, яже есть аарону, и отделиши ю отделение пред Господем, и будет тебе в часть:</p>
<p>27 и освятиши грудь отделение, и рамо отлучения, еже отделися, и яже отяся от овна совершения от аарона и от сынов его,</p>
<p>28 и будет аарону и сыном его законно вечно от сынов израилевых: есть бо отделение сие, и отятие будет от сынов израилевых от жертв спасителных сынов израилевых, отделение Господу.</p>
<p>29 И ризы святы, яже суть аарону, да будут сыном его по нем, помазатися им в них и совершити руки своя.</p>
<p>30 Седмь дний да облачится в ня иерей великий, иже вместо его от сынов его, иже внидет в скинию свидения служити во святилищи.</p>
<p>31 И овна совершения да возмеши и испечеши мяса на месте святе,</p>
<p>32 и да ядят аарон и сынове его мяса овня, и хлебы, яже в коши у дверий скинии свидения:</p>
<p>33 да ядят сия, имиже освятишася в них, совершити руки своя, освятити я: и иноплеменник да не снест от них, суть бо свята.</p>
<p>34 Аще же останется от мяс жертвы совершения и от хлебов до утрия, да сожжеши останки огнем: да не снедятся, освящение бо есть.</p>
<p>35 И сотвориши аарону и сыном его тако по всем, елика заповедах тебе: седмь дний совершиши руце их.</p>
<p>36 И телца греха ради да сотвориши в день очищения: и да очистиши олтарь, егда освящаеши на нем: и помажеши его, яко освятити его.</p>
<p>37 Седмь дний очистиши олтарь и освятиши его, и будет олтарь святая святых: всяк прикасаяйся олтарю освятится.</p>
<p>38 И сия суть, яже сотвориши на олтари: агнца единолетна непорочна два на всяк день на олтари присно жертву непрестанную:</p>
<p>39 агнца единаго да сотвориши рано, и втораго агнца да сотвориши в вечер:</p>
<p>40 и десятую часть муки пшеничны с елеем смешены, в четвертую часть ина, и возлияние четвертую часть меры ина вина единому овну.</p>
<p>41 И агнца втораго да сотвориши в вечер, якоже утреннюю жертву, и возлияние его: сотвориши в воню благоухания приношение Господу.</p>
<p>42 Жертву всегдашнюю в слухи и в роды вашя пред дверми скинии свидения пред Господем, в нихже познан буду тебе тамо, якоже глаголати к тебе.</p>
<p>43 И завещаю тамо сыном израилевым, и освящуся во славе моей,</p>
<p>44 и освящу скинию свидения и олтарь, и аарона и сыны его освящу, священнодействовати мне,</p>
<p>45 и нарекуся в сынех израилевых, и буду им Бог:</p>
<p>46 и уведят, яко аз есмь Господь Бог их, изведый их из земли египетския, нарещися им и быти им Бог.</p>
<h4>30</h4>
<p>1 И да сотвориши олтарь кадилный от древ негниющих:</p>
<p>2 и сотвориши и лактя в долготу и лактя в широту, четвероуголен да будет, и двою лактий в высоту: от него да будут роги его.</p>
<p>3 И позлатиши златом чистым огнище его, и стены его около, и роги его: и да сотвориши ему витый венец злат около.</p>
<p>4 И два колца злата чиста да сотвориши под витым венцем его на обою углу, да сотвориши на обоих странах: и будут колца носилам, якоже подимати оный ими.</p>
<p>5 И да сотвориши носила от древес негниющих, и позлатиши я златом:</p>
<p>6 и да положиши его прямо завесы, сущия у кивота свидения, в нихже познан буду тебе оттуду.</p>
<p>7 И да кадит над ним аарон фимиамом сложеным благовонным рано рано: егда устрояет светила, да кадит над ним:</p>
<p>8 и егда вжигает аарон светила с вечера, да кадит над ним: фимиам всегдашний присно пред Господем в роды их:</p>
<p>9 и да не принесеши над него фимиама инаго: приношения, жертвы и возлияния да не пролиеши на него.</p>
<p>10 И да очистит над ним аарон у рогов его единою в лето: от крове очищения грехов умилостивления единою в лето да очистит его в роды их: святое святых есть Господу.</p>
<p>11 И рече Господь к моисею, глаголя:</p>
<p>12 аще возмеши исчисление сынов израилевых в пресмотрении их, и дадят кийждо искупление за душу свою Господу, и не будет в них падения в пресмотрении их.</p>
<p>13 И сие есть, еже дадят, елицы аще приступят в пресмотрение, полдидрахмы, еже есть по дидрахме святей: двадесять цат дидрахма: пол же дидрахмы, дань Господу.</p>
<p>14 Всяк входяй в пресмотрение от двадесяти лет и вышше, да дадут дань Господу:</p>
<p>15 богатый да не приложит, и нищий да не умалит от полудидрахмы, егда дают дань Господу (от сынов израилевых), еже умоляти о душах ваших.</p>
<p>16 И да возмеши сребро дани от сынов израилевых, и даси е на соделание скинии свидения: и да будет сыном израилевым память пред Господем, еже умоляти о душах ваших.</p>
<p>17 И рече Господь моисею, глаголя:</p>
<p>18 сотвори умывалницу медяну и стояло ей медяно, еже умыватися, и да поставиши ю между скиниею свидения и между олтарем, и да влиеши в ню воду:</p>
<p>19 и да умывает аарон и сынове его из нея руки своя и ноги водою:</p>
<p>20 егда входят в скинию свидения, да омыются водою, и не умрут: или егда приходят ко олтарю служити и приносити всесожжения Господу,</p>
<p>21 умыют руце и нозе водою, егда входят в скинию свидения, да не умрут, и да будет им законно вечно, ему и родом его по нем.</p>
<p>22 И рече Господь к моисею, глаголя:</p>
<p>23 и ты возми ароматы, цвет смирны избранныя пять сот сиклев, и киннамома благовонна пол сего, двести пятьдесят, и трости благовонныя двести пятьдесят,</p>
<p>24 и касии пять сот сиклев святаго, и елеа от маслин (меру) ин,</p>
<p>25 и сотвориши сей елей помазание святое, миро помазателное художеством мироварца: елей помазание святое будет,</p>
<p>26 и да помажеши от него скинию свидения, и кивот скинии свидения,</p>
<p>27 и вся сосуды ея, и светилник и вся сосуды его, и олтарь кадилный,</p>
<p>28 и олтарь всесожжения и вся его сосуды, и трапезу и вся ея сосуды, и умывалницу и стояло ея,</p>
<p>29 и освятиши я, и будут святая святых: всяк прикасаяйся им освятится:</p>
<p>30 и аарона и сыны его помажеши, и освятиши я священнодействовати мне:</p>
<p>31 и сыном израилевым да речеши, глаголя: елей масть помазания свят да будет сей вам в роды вашя:</p>
<p>32 плоть человеча да не помажется (им), и по сложению сему да не сотворите сами себе иного сице: свят есть и освящение будет вам:</p>
<p>33 иже аще сотворит сице, и иже аще даст от него иноплеменнику, потребится от людий своих.</p>
<p>34 И рече Господь к моисею: возми себе ароматы, стакти, ониха и халвана благовонна и ливана чистаго: все то в равну меру да будет:</p>
<p>35 и да сотворят в нем фимиам мироварный, дело мироварца смешеное, чисто, дело сто:</p>
<p>36 и раздробиши от сих по тонку, и положиши прямо свидению в скинии свидения, отюнудуже познан буду тебе тамо: святое святых будет вам фимиам:</p>
<p>37 по сложению сему да не сотворите себе сами, освящение будет вам от Господа:</p>
<p>38 иже аще сотворит сице, еже обоняти от него, погибнет душа того от людий своих.</p>
<h4>31</h4>
<p>1 И рече Господь к моисею, глаголя:</p>
<p>2 се, нарекох именем веселеила сына урии, сына орова, от племене иудина,</p>
<p>3 и наполних его Духом Божиим премудрости и смышления и ведения, во всяком деле разумети</p>
<p>4 и архитектонствовати, делати злато и сребро и медь, и синету и багряницу, и червленицу прядену и виссон сканый,</p>
<p>5 и каменное дело, и различная древоделства делати во всех делех:</p>
<p>6 и аз дах его и елиава сына ахисамахова от племене данова, и всякому смысленному сердцем дах смысл, и потрудятся, и сотворят вся, елика заповедах тебе:</p>
<p>7 скинию свидения и кивот завета, и очистилище еже верху его, и утварь скинии,</p>
<p>8 и жертвенники, и трапезу и вся сосуды ея, и светилник чистый и вся сосуды его,</p>
<p>9 и умывалницу и стояло ея,</p>
<p>10 и ризы служебныя аароновы и ризы сынов его, еже священнодействовати мне,</p>
<p>11 и елей помазания, и фимиам сложения святаго: по всем, елика заповедах тебе, сотворят.</p>
<p>12 И рече Господь к моисею, глаголя:</p>
<p>13 и ты заповеждь сыном израилевым, глаголя: смотрите и субботы моя сохраните: есть бо знамение между мною и вами в роды вашя, да увесте, яко аз Господь освящаяй вас:</p>
<p>14 и сохраните субботу, яко свята сия есть Господу и вам: осквернивый ю смертию умрет: всяк, иже сотворит в ню дело, потребится душа та от среды людий своих:</p>
<p>15 шесть дний да сотвориши дела, в день же седмый суббота, покой свят Господу: всяк, иже сотворит дело в седмый день, смертию умрет:</p>
<p>16 и да сохранят сынове израилевы субботы держати я в роды их:</p>
<p>17 завет вечен во мне и в сынех израилевых, знамение есть во мне вечное: яко в шести днех сотвори Господь небо и землю, в седмый же день преста, и почи.</p>
<p>18 И даде (Бог) моисею, егда преста глаголя ему на горе синайстей, две скрижали свидения, скрижали каменны написаны перстом Божиим.</p>
<h4>32</h4>
<p>1 И видевше людие, яко умедли моисей снити с горы, восташа людие на аарона и глаголаша ему: востани и сотвори нам боги, иже пойдут пред нами: моисей бо сей человек, иже изведе нас от земли египетския, не вемы, что бысть ему.</p>
<p>2 И рече им аарон: измите усерязи златыя, яже во ушесех жен ваших и дщерей, и принесите ко мне.</p>
<p>3 И изяша вси людие усерязи златы, яже во ушесех жен их, и принесоша ко аарону.</p>
<p>4 И взя от рук их и слия их делом литым, и сотвори им телца литаго. И рекоша: сии бози твои, израилю, иже изведоша тя из земли египетския.</p>
<p>5 И видев аарон, созда олтарь прямо ему, и проповеда аарон, глаголя: праздник Господнь утре.</p>
<p>6 И обутреневав наутрие, вознесе всесожжения и принесе жертву спасения. И седоша людие ясти и пити и восташа играти.</p>
<p>7 И рече Господь к моисею глаголя: иди скоро, сниди отсюду, беззаконноваша бо людие твои, ихже извел еси из земли египетския:</p>
<p>8 преступиша с пути скоро, егоже заповедал еси им: сотвориша себе телца, и поклонишася ему, и пожроша ему, и реша:</p>
<p>9 сии бози твои, израилю, иже изведоша тя из земли египетския:</p>
<p>10 и ныне остави мя, и возярився гневом на ня, потреблю их, и сотворю тя в язык велик.</p>
<p>11 И помолися моисей пред Господем Богом и рече: вскую, Господи, яришися гневом на люди твоя, ихже извел еси из земли египетския крепостию великою и мышцею твоею высокою?</p>
<p>12 да не когда рекут египтяне, глаголюще: с лукавством изведе их погубити в горах и потребити их от земли: утоли гнев ярости твоея и милостив буди о злобе людий твоих,</p>
<p>13 помянув авраама и исаака и иакова, твоя рабы, имже клялся еси собою, и рекл еси к ним, глаголя: зело умножу семя ваше, яко звезды небесныя множеством, и всю сию землю, юже рекл еси дати семени их, и обладают ею во веки.</p>
<p>14 И умилостивися Господь о зле, еже рече сотворити людем своим.</p>
<p>15 И возвратився моисей, сниде с горы: и две скрижали свидения в руку его, скрижали каменны написаны от обою страну их, сюду и сюду быша написаны:</p>
<p>16 и скрижали дело Божие быша, и написание, написание Божие изваяно на скрижалех.</p>
<p>17 И услышав иисус глас людий кричащих, рече к моисею: глас ратный в полце.</p>
<p>18 И рече моисей: несть глас начинающих одолевати, ниже глас начинающих бежати, но глас начинающих напиватися вином аз слышу.</p>
<p>19 И егда приближашеся к полку, узре телца и лики: и возярився гневом моисей, поверже из руку своею обе скрижали, и сокруши я под горою:</p>
<p>20 и взем телца, егоже сотвориша, сожже его во огни и сотре его подробну, и разсыпа его по воде, и напои ею сыны израилевы.</p>
<p>21 И рече моисей аарону: что сотвориша тебе людие сии, яко навел еси на них грех велик?</p>
<p>22 И рече аарон к моисею: не гневайся, господине: ты бо веси людий сих устремление.</p>
<p>23 Глаголаша бо ми: сотвори нам боги, иже пойдут пред нами: моисей бо сей человек, иже изведе ны от египта, не вемы, что бысть ему:</p>
<p>24 и рекох им: иже имать злато, измите: и изяша, и даша мне, и ввергох е во огнь, и излияся телец сей.</p>
<p>25 Видев же моисей люди, яко разделишася, раздели бо их аарон в порадование супостатом их:</p>
<p>26 ста же моисей во вратех полка и рече: аще кто есть Господнь, да идет ко мне. Снидошася убо к нему вси сынове левиины.</p>
<p>27 И рече им: сия глаголет Господь Бог израилев: препояшите кийждо свой мечь при бедре и пройдите, и возвратитеся от врат до врат сквозе полк, и убийте кийждо брата своего и кийждо ближняго своего и кийждо соседа своего.</p>
<p>28 И сотвориша сынове левиины, якоже глагола им моисей: и паде от людий в той день до трех тысящ мужей.</p>
<p>29 И рече им моисей: наполнисте руки вашя днесь Господу, кийждо в сыне своем и в брате своем, да дастся на вас благословение.</p>
<p>30 И бысть на утрие, рече моисей к людем: вы согрешисте грех велик: и ныне взыду к Богу, да умолю о гресе вашем.</p>
<p>31 И возвратися моисей ко Господу и рече: молюся ти, Господи: согрешиша людие сии грех велик и сотвориша себе боги златы:</p>
<p>32 и ныне, аще убо оставиши им грех их, остави: аще же ни, изглади мя из книги твоея, в нюже вписал еси.</p>
<p>33 И рече Господь к моисею: аще кто согреши предо мною, изглажу его из книги моея:</p>
<p>34 ныне же иди, сниди и возведи люди сия на место, еже рех тебе: се, ангел мой предидет пред лицем твоим: в оньже день присещу, наведу на них грех их.</p>
<p>35 И порази Господь люди за сотворение телца, егоже сотвори аарон.</p>
<h4>33</h4>
<p>1 И рече Господь к моисею: предиди, взыди отсюду ты и людие твои, ихже извел еси от земли египетския на землю, еюже кляхся аврааму и исааку и иакову, глаголя: семени вашему дам ю:</p>
<p>2 и послю купно ангела моего пред лицем твоим, и изженет хананеа, аморреа и хеттеа, и ферезеа и гергесеа, и евеа и иевусеа:</p>
<p>3 и введу тя в землю текущую млеком и медом: сам бо не пойду с тобою, яко людие жестоковыйнии суть, да не убию тебе на пути.</p>
<p>4 И услышавше людие слово сие страшное, восплакашася в плачевных (ризах).</p>
<p>5 И рече Господь к моисею: глаголи сыном израилевым: вы людие жестоковыйнии, блюдитеся, да не язву другую наведу на вы и потреблю вы: ныне убо сымите ризы славы вашея и утварь, и покажу, яже сотворю вам.</p>
<p>6 И отяша сынове израилевы утварь свою и ризы от горы хорива.</p>
<p>7 И взем моисей кущу свою, потче ю вне полка, далече от полка, и прозвася скиния свидения: и бысть, всяк взыскуяй Господа исхождаше в скинию, яже вне полка.</p>
<p>8 Егда же вхождаше моисей в скинию вне полка, стояху вси людие смотряще кийждо пред дверми кущи своея, и зряху отходящу моисею даже внити ему в скинию.</p>
<p>9 Егда же вниде моисей в скинию, сниде столп облачный и ста пред дверми скинии, и глагола (Господь) моисею.</p>
<p>10 И видяху вси людие столп облачный стоящь пред дверми скинии: и ставше вси людие, поклонишася кийждо из дверий кущи своея:</p>
<p>11 и глагола Господь к моисею лицем к лицу, якоже аще бы кто возглаголал к своему другу, и отпущашеся в полк: слуга же иисус, сын навин, юноша не исхождаше из скинии.</p>
<p>12 И рече моисей ко Господу: се, ты мне глаголеши: изведи люди сия: ты же не явил ми еси, кого послеши со мною: ты же мне рекл еси: вем тя паче всех и благодать имаши у мене:</p>
<p>13 аще убо обретох благодать пред тобою, яви ми тебе самаго, да разумно вижду тя, яко да обрет буду благодать пред тобою, и да познаю, яко людие твои язык велик сей.</p>
<p>14 И глагола (ему Господь): аз сам предиду пред тобою и упокою тя.</p>
<p>15 И рече к нему моисей: аще сам ты не идеши с нами, да не изведеши мя отсюду:</p>
<p>16 и како ведомо будет воистинну, яко обретох благодать у тебе аз же и людие твои, точию идущу ти с нами? и прославлен буду аз же и людие твои паче всех язык, елицы суть на земли.</p>
<p>17 Рече же Господь к моисею: и сие тебе слово, еже рекл еси, сотворю: обрел бо еси благодать предо мною, и вем тя паче всех.</p>
<p>18 И глагола моисей: покажи ми славу твою.</p>
<p>19 И рече (Господь к моисею): аз предиду пред тобою славою моею и воззову о имени моем, Господь пред тобою: и помилую, егоже аще милую, и ущедрю, егоже аще щедрю.</p>
<p>20 И рече: не возможеши видети лица моего: не бо узрит человек лице мое, и жив будет.</p>
<p>21 И рече Господь: се, место у мене, и станеши на камени:</p>
<p>22 егда же прейдет слава моя, и положу тя в разселине камене, и покрыю рукою моею над тобою, дондеже мимоиду:</p>
<p>23 и отиму руку мою, и тогда узриши задняя моя: лице же мое не явится тебе.</p>
<h4>34</h4>
<p>1 И рече Господь к моисею: истеши себе две скрижали каменны, якоже и первыя, и взыди ко мне на гору: и напишу на скрижалех словеса, яже бяху на скрижалех первых, яже сокрушил еси:</p>
<p>2 и буди готов заутра, и взыдеши на гору синайскую и предстанеши мне тамо на версе горы:</p>
<p>3 и да никтоже взыдет с тобою, ниже да явится на всей горе: и овцы и говяда да не пасутся близ горы тоя.</p>
<p>4 И истеса две скрижали каменны, якоже и первыя: и утренневав моисей заутра, взыде на гору синайскую, якоже завеща ему Господь: и взя моисей с собою две скрижали каменныя.</p>
<p>5 И сниде Господь во облаце, и предста ему тамо моисей, и призва именем Господним.</p>
<p>6 И мимоиде Господь пред лицем его и воззва: Господь, Господь Бог щедр и милостив, долготерпелив и многомилостив и истинен,</p>
<p>7 и правду храняй, и творяй милость в тысящы, отемляй беззакония и неправды и грехи, и повиннаго не очистит, наводяй грехи отцев на чада, и на чада чад, до третияго и четвертаго рода.</p>
<p>8 И потщався моисей, приник на землю, поклонися Богу</p>
<p>9 и рече: аще обретох благодать пред тобою, да идет Господь мой с нами: людие бо жестоковыйнии суть: и отимеши ты грехи нашя и беззакония наша, и будем твои.</p>
<p>10 И рече Господь к моисею: се, аз полагаю тебе завет пред всеми людьми твоими, и сотворю славная, яже не быша по всей земли и во всех языцех: и узрят вси людие, в нихже еси ты, дела Господня, яко чудна суть, яже аз сотворю тебе:</p>
<p>11 внемли ты вся, елика аз заповедаю тебе: се, аз изжену пред лицем вашим аморреа и хананеа, и хеттеа и ферезеа, и евеа и гергесеа и иевусеа:</p>
<p>12 внемли себе, да не когда завещаеши завет седящым на земли, в нюже внидеши, да не будет соблазн в вас:</p>
<p>13 капища их разорите и кумиры их сокрушите, и дубравы их посецыте, и изваяная богов их сожжите огнем,</p>
<p>14 не бо поклонитеся богом иным: ибо Господь Бог ревниво имя, Бог ревнив есть:</p>
<p>15 да не когда завещаеши завет седящым на земли, и соблудят вслед богов их, и пожрут богом их, и призовут тя, и снеси от жертв их:</p>
<p>16 и поймеши от дщерей их сыном твоим, и от дщерей твоих даси сыном их, и соблудят дщери твоя вслед богов их, и сынове твои соблудят вслед богов их:</p>
<p>17 и богов слияных да не сотвориши себе:</p>
<p>18 и праздник опресночный да сохраниши: седмь дний да яси опресноки, якоже заповедах тебе, во время в месяце новых плодов: в месяце бо новых плодов изшел еси от земли египетския:</p>
<p>19 всяко разверзающее ложесна мужеск мне пол (да будет), всяко первородное телца и первородное овцы:</p>
<p>20 и первородное осляте искупиши овцею: аще же не искупиши е, цену да даси его: всякаго первенца от сынов твоих да искупиши, да не явишися предо мною тощь:</p>
<p>21 в шесть дний да делаеши, в седмый же день да почиеши, от сеятвы и жатвы да почиеши,</p>
<p>22 и праздник седмиц да сотвориши ми, начало жатвы пшеницы, и праздник собрания посреде лета:</p>
<p>23 в три времена лета да явится всяк мужеск пол твой пред Господем Богом израилевым:</p>
<p>24 егда бо изжену языки от лица твоего и разширю пределы твоя, никтоже возжелает земли твоея, егда приидеши явитися пред Господем Богом твоим в три времена лета:</p>
<p>25 да не заколеши с квасом крове жертв моих, и да не прележит до утрия жертва праздника пасхи:</p>
<p>26 первородная жит земли твоея да внесеши в дом Господа Бога твоего: да не свариши агнца во млеце матере его.</p>
<p>27 И рече Господь к моисею: напиши себе словеса сия, в словесех бо сих положих тебе завет и израилю.</p>
<p>28 И бе тамо моисей пред Господем четыредесять дний и четыредесять нощей: хлеба не яде и воды не пи: и написа (моисей) на скрижалех словеса сия завета, десять словес.</p>
<p>29 Сходящу же моисею с горы синайския, и обе скрижали в руку моисеову: сходящу же ему с горы, и моисей не ведяше, яко прославися зрак плоти лица его, егда глаголаше с ним.</p>
<p>30 И виде аарон и вси сынове израилевы моисеа, и бяше прославлен зрак плоти лица его: и убояшася приступити к нему.</p>
<p>31 И воззва их моисей, и обратишася к нему аарон и вси князи сонма: и глагола моисей к ним.</p>
<p>32 И по сих приидоша к нему вси сынове израилевы: и заповеда им вся, елика глагола к нему Господь на горе синайстей.</p>
<p>33 И егда преста глаголя к ним, возложи на лице свое покров.</p>
<p>34 Егда же вхождаше моисей пред Господа глаголати к нему, снимаше покров, дондеже исхождаше: и изшед глаголаше ко всем сыном израилевым, елика заповеда ему Господь.</p>
<p>35 И видеша сынове израилевы лице моисеово, яко прославися: и возлагаше моисей покров на лице свое, дондеже внидет глаголати с ним.</p>
<h4>35</h4>
<p>1 И собра моисей весь сонм сынов израилевых и рече к ним: сия словеса, яже глагола Господь творити я:</p>
<p>2 шесть дний сотвориши дела, в день же седмый почиеши, свята суббота, покой Господу: всяк творяй дело в ню, да умрет:</p>
<p>3 да не возгнетите огня во всех домех ваших в день субботный: аз Господь.</p>
<p>4 И рече моисей ко всему сонму сынов израилевых, глаголя: сие слово, еже завеща Господь глаголя:</p>
<p>5 возмите от себе самих участие Господу: всяк по воли сердца своего да принесет начатки Господу, злато, сребро, медь,</p>
<p>6 синету, багряницу, червленицу сугубу спрядену, и виссон сканый и волну козию,</p>
<p>7 и кожы овни очервлены, и кожы сини, и древеса негниюща,</p>
<p>8 и елей во свещение, и фимиам в елей помазания, и в сложение фимиама:</p>
<p>9 и камени сардийски, и камени в ваяние на ризу верхнюю и на подир:</p>
<p>10 и всяк премудрый сердцем в вас шед да делает вся, елика заповеда Господь:</p>
<p>11 скинию и завесы, и покровы и разворы, и колки и вереи, и столпы и стояла:</p>
<p>12 и кивот свидения и носила его, и очистилище его и завесу, (и опоны двора, и столпы его, и камени смарагдовы, и фимиам и елей помазания,)</p>
<p>13 и трапезу и носила ея, и вся сосуды ея, и хлебы предложения, (и олтарь и вся сосуды его,)</p>
<p>14 и светилник света и вся сосуды его, и светила его и елей светилный,</p>
<p>15 и олтарь кадилный и носила его, и елей помазания, и фимиам сложения, и завесу дверий скинии,</p>
<p>16 и олтарь всесожжения, и огнище его медяно и носила его, и вся сосуды его, и умывалницу, и стояло ея,</p>
<p>17 и опоны двора, и столпы его и стояла его, и завесу дверий двора,</p>
<p>18 и колки скинии, и колки двора, и ужы их:</p>
<p>19 и ризы святыя аарона жерца, и ризы, в нихже служити имут во святем, и ризы сыном аароновым священства (и елей помазания, и фимиам сложения).</p>
<p>20 И изыде весь сонм сынов израилевых от моисеа.</p>
<p>21 И принесоша кийждо, яже возлюби сердце их, и якоже возмнеся души их, принесоша участие Господу на вся дела скинии свидения, и на вся сосуды ея, и на вся ризы святилища:</p>
<p>22 и принесоша мужие от жен своих, кийждо, якоже помысли умом, принесоша печати и усерязи, и перстни и пленицы, и мониста и всяк сосуд злат: и вси елицы принесоша участие злата Господу,</p>
<p>23 и всяк у негоже обретеся синета и багряница, и червленица и виссон, и кожы сини и кожы сини очервлены, (и кожы козия) принесоша:</p>
<p>24 всяк отделяяй участие, сребро и медь, принесоша участия Господу: и у нихже обретошася древеса негниющая, на вся соделования сосудов принесоша:</p>
<p>25 и всяка жена мудрая умом рукама прясти, принесе пряденая, синету и багряницу и червленицу и виссон:</p>
<p>26 и вся жены, имже возлюбися во уме их, хитростию спрядоша волну козию:</p>
<p>27 и князи принесоша камени смарагдовы и камени на совершение ризе верхней, и на слово,</p>
<p>28 и на сложение, и на елей помазания, и на сложение фимиама:</p>
<p>29 и всяк муж, или жена, имже наносяше ум их, вшедшим творити вся дела, елика заповеда Господь творити я моисеом, принесоша сынове израилевы участие Господу.</p>
<p>30 И рече моисей сыном израилевым: се, нарече Бог именем веселеила сына уриина, сына орова, от племене иудина,</p>
<p>31 и наполни его Духа Божия, премудрости и разума, и умений всех,</p>
<p>32 архитектонствовати во всех делесех древоделания, творити злато и сребро и медь,</p>
<p>33 и ваяти камени, и делати древо, и творити по всему делу премудрости:</p>
<p>34 и преуспевати даде во уме ему и елиаву ахисамахову, от племене данова:</p>
<p>35 и наполни их премудрости, ума, еже разумети творити вся дела святыни, ткания и пестрения ткати червленицею и багряницею и виссоном, творити всякое дело художества различна.</p>
<h4>36</h4>
<p>1 И сотвори веселеил и елиав, и всяк мудрый умом, емуже дана есть премудрость и хитрость в них, разумети творити вся дела, яже ко святыни надлежащая, по всем, елика заповеда Господь.</p>
<p>2 И призва моисей веселеила и елиава и вся имущыя премудрость, имже даде Бог разум в сердцы, и вся волею хотящыя приходити к делам, еже совершати я:</p>
<p>3 и взяша от моисеа вся участия, яже принесоша сынове израилевы на вся дела святыни творити я: и тии приимаху еще приносимая от приносящих заутра заутра.</p>
<p>4 И прихождаху вси мудрии, иже творяху дела святыни, кийждо по своему делу, еже сами делаху:</p>
<p>5 и рекоша моисею, яко много приносят людие свыше дел, елика заповеда Господь сотворити.</p>
<p>6 И повеле моисей, и проповеда в полце, глаголя: муж и жена ктому да не делают на начатки святыни. И возбранени быша людие ктому приносити.</p>
<p>7 И дела быша им доволна на строение творити, и преизбыша.</p>
<p>8 И сотвори всяк премудрый в делающих ризы святыни, яже суть аарону иерею, якоже заповеда Господь моисею.</p>
<p>9 И сотвориша ризу верхнюю от злата и синеты, и багряницы и червленицы прядены и виссона сканаго:</p>
<p>10 и изрезаша дщицы златы аки власы, еже соткати с синетою и с багряницею, и с червленицею пряденою и с виссоном сканым: дело тканое сотвориша е.</p>
<p>11 Ризы верхния придержащыяся от обоих стран,</p>
<p>12 дело тканно, между собою сплетено: от него сотвориша е по его творению, от злата и синеты, и багряницы и червленицы спрядены и виссона сканаго, якоже заповеда Господь моисею.</p>
<p>13 И сотвориша оба камени смарагдовы состеганы вервию и обложены златом, изваяны и вырезаны ваянием печати, от имен сынов израилевых:</p>
<p>14 и возложиша я на рамена ризы верхния камение в память сынов израилевых, якоже заповеда Господь моисею.</p>
<p>15 И сотвориша слово, дело тканно пестротою, по делу ризы верхния, от злата и синеты, и багряницы и червленицы спрядены и виссона сканаго,</p>
<p>16 четвероуголно сугубо сотвориша логион пяди в долготу, и пяди в широту, сугубо:</p>
<p>17 и сшиста на нем швением по три камени четырми ряды: ряд камений: сардий и топазий и смарагд, ряд един:</p>
<p>18 и ряд вторый, анфракс и сапфир и иаспис:</p>
<p>19 и ряд третий, лигирий и ахат и амефист:</p>
<p>20 и ряд четвертый, хрисолиф и вириллий и онихий, окованы около златом и всаждени в злате:</p>
<p>21 и камение бяху от имен сынов израилевых дванадесять, по именам их изваяно в печати, кийждо своим именем в дванадесять племен.</p>
<p>22 И сотвориша над логионом тресны сплетены, дело плетеное от злата чиста:</p>
<p>23 и сотвориша два щитца злата и два колца злата, и возложиша два колца злата на оба конца логиона:</p>
<p>24 и вложиша плетеницы златы в колца, со обоих стран логиона,</p>
<p>25 и в два сложения две плетеницы, и возложиша на два щитца: и возложиша на рамена ризы верхния, противу лицем к лицу.</p>
<p>26 И сотвориша два колца злата, и возложиша на два крила на край логиона, и на край созади верхния ризы, внутрьуду:</p>
<p>27 и сотвориша два колца злата, и положиша на оба рамена ризы верхния с низу его на лице по согбению свыше состава ризы верхния:</p>
<p>28 и стягнуша логион колцами, яже на нем, с колцами верхния ризы сложеными, из синеты сплетенными, во ткание ризы верхния, да не низпускается логион от ризы верхния, якоже заповеда Господь моисею.</p>
<p>29 И сотвориша исподнюю ризу, яже под верхнюю, дело тканно, все синее:</p>
<p>30 ожерелие же во внутренней ризе, на среде швенно, сплетено, ометы имущо около ожерелие неразлучено.</p>
<p>31 И сотвориша на омете ризы внутренния долу яко процветающаго шипка пугвицы от синеты и багряницы, и червленицы прядены и виссона сканаго.</p>
<p>32 И сотвориша звонцы златы, и возложиша звонцы на ометы ризы внутренния окрест между пугвицами:</p>
<p>33 звонец злат и пугвица на омете внутренния ризы окрест, к служению, якоже повеле Господь моисею.</p>
<p>34 И сотвориша ризы виссонныя дело тканно, аарону и сыном его,</p>
<p>35 и клобуки из виссона, и увясло из виссона, и надраги из виссона сканаго,</p>
<p>36 и поясы их из виссона и синеты, и багряницы и червленицы прядены, дело пестрящаго, якоже заповеда Господь моисею.</p>
<p>37 И сотвориша дщицу злату, отделение святыни от злата чиста, и написаша на ней писмена изваяна печатию: освящение Господу:</p>
<p>38 и возложиша ю на омет синь, еже бы лежати на увясле свыше, якоже заповеда Господь моисею.</p>
<h4>37</h4>
<p>1 И сотвориша скинии десять опон:</p>
<p>2 двадесять и осмь лакот долгота единыя опоны, таяжде бяше всем, и четырех лакот широта опоны единыя.</p>
<p>3 И сотвориша завесу от синеты и багряницы, и червленицы спрядены и виссона сканаго, дело швенно херувимы:</p>
<p>4 и возложиша ю на четыри столпы негниющыя позлащены златом, и верхи их златы, и стояла их четыри сребряна.</p>
<p>5 И сотвориша завесу дверем скинии свидения от синеты и багряницы, и червленицы спрядены и виссона сканаго, дело швенно херувимы,</p>
<p>6 и столпы их пять и крючки их: и главицы их и верхи их позлатиша златом, и стояла их пять медяна.</p>
<p>7 И сотвориша двор к югу, опоны двора из виссона сканаго, сто на сто:</p>
<p>8 и столпы их двадесять, и стояла их двадесять медяна:</p>
<p>9 и страна к северу, сто на сто: и страна к югу, сто на сто, и столпы их двадесять, и стояла их двадесять медяна:</p>
<p>10 и страна к морю, опоны пятидесят лактей, столпы их десять, и стояла их десять:</p>
<p>11 и страна к востоку пятидесят лактей,</p>
<p>12 опоны пятинадесяти лактей, яже созади, и столпы их три, и стояла их три.</p>
<p>13 И на вторей задней стране сюду и сюду у дверий двора, опоны пятинадесяти лактей: столпы их три, и стояла их три.</p>
<p>14 Вся опоны скинии из виссона сканаго,</p>
<p>15 и стояла столпов их медяна, и петли их сребряны, и главицы их посребрены сребром, и столпы их посребрены сребром, вси столпи двора.</p>
<p>16 И завеса дверий двора дело пестрящаго, из синеты и багряницы, и червленицы прядены и виссона сканаго: двадесяти лактей долгота, и высота и широта пяти лактей, равны опонам двора:</p>
<p>17 и столпы их четыри, и стояла их четыри медяна, и петли их сребряны, и главицы их посребрены сребром:</p>
<p>18 и вси колки двора около медяны, и тии посребрены сребром.</p>
<p>19 И сие сочинение скинии свидения, якоже заповедано бысть моисею, служению быти левитов чрез ифамара сына аароня иереа:</p>
<p>20 и веселеил, сын уриев, от племене иудина, сотвори, якоже заповеда Господь моисею,</p>
<p>21 и елиав, сын ахисамахов, от племене данова, иже созидаше тканыя вещи и швеныя и пестрыя, еже ткати из червленицы и виссона.</p>
<h4>38</h4>
<p>1 И сотвори веселеил кивот</p>
<p>2 и позлати его златом чистым внутрьуду и внеуду,</p>
<p>3 и сотвори ему злат обвод обоюду: и слия ему четыри колца злата на четыри страны его: два на стране единей, и два на стране друзей,</p>
<p>4 широки носилам, яко носити его ими.</p>
<p>5 И сотвори очистилище над кивотом от злата чиста,</p>
<p>6 и два херувима златы:</p>
<p>7 херувима единаго на стране очистилища, и херувима втораго на стране вторей очистилища,</p>
<p>8 осеняющыя крилами своими над очистилищем.</p>
<p>9 И сотвори трапезу предложения от злата чиста,</p>
<p>10 и слия ей четыри колца злата: два колца на стране единей, и два колца на стране вторей, широки яко носити носилами в них.</p>
<p>11 И носила кивоту и трапезе сотвори, и позлати их златом.</p>
<p>12 И сотвори сосуды трапезе, блюда и фимиамники, и чашы златы и возливалники, имиже возливати будет, от злата.</p>
<p>13 И сотвори светилник, еже светити, златый, крепок стеблом,</p>
<p>14 и ветви от обоих стран его:</p>
<p>15 и от ветвий его отрасли исходящыя, три от единыя и три от вторыя страны, равны друг другу:</p>
<p>16 и светила их, яже на верху их, во образ ореха, от них: и цветцы от них, и крузи их, "да будут светила на них: и цветец седмый, иже на краю светила, на верху свыше, крепкий весь злат:</p>
<p>17 и седмь светил на нем златых, и щипцы его златыя, и подставы их златы.</p>
<p>18 Сей посребри столпы и слия столпом колца злата, и позлати вереи златом, и позлати столпы завесе златом, и сотвори петли златы:</p>
<p>19 сей сотвори и крючки скинии златы, и крючки двора, и крючки на распрострение завесы сверху медяны:</p>
<p>20 сей слия главицы сребряны скинии, и главицы медяны дверий скинии, и двери двора, и петли сотвори сребряны на столпах: сей посребри их:</p>
<p>21 сей сотвори колки скинии и колки двора медяны.</p>
<p>22 сей сотвори олтарь медян из кадилниц медяных, яже быша мужем вскрамолившымся с кореовым сонмищем:</p>
<p>23 сей сотвори вся сосуды олтаря и кадилник его, и стояло его и чашы, и вилицы его медяны:</p>
<p>24 сей сотвори олтарю окрест обложение делом мрежным, снизу огнища под ним даже до среды его, и положи на нем четыри колца от четырех стран обложения олтаря медяны, широки носилам, еже носити олтарь на них:</p>
<p>25 сей сотвори елей помазания святый, и сложение фимиама, дело чистое мироварца:</p>
<p>26 сей сотвори умывалницу медяну и стояло ея медяно из зерцал постниц, яже постишася у дверий скинии свидения, в оньже день постави ю:</p>
<p>27 и сотвори умывалницу, да омывают из нея моисей и аарон и сынове его руце свои и нозе, входящым им в скинию свидения: или егда приходят ко олтарю служити, омывахуся из нея, якоже заповеда Господь моисею.</p>
<h4>39</h4>
<p>1 Все злато, еже соделано бысть в деле по всякому деланию святых, бяше злата начатков двадесять девять талантов и седмь сот тридесять сиклев, по сиклю святому:</p>
<p>2 и сребра участие от исчисленных мужей сонма, сто талантов и тысяща седмь сот седмьдесят пять сиклев:</p>
<p>3 драхма едина с главы пол сикля, по сиклю святому: всяк приходяй к пресмотрению от двадесяти лет и вышше, на шестьдесят тем и на три тысящы пять сот и пятьдесят.</p>
<p>4 И быша сто талант сребра на слияние ста главиц скинии и на главицы завесныя, сто главиц на сто талант, талант на главицу:</p>
<p>5 и тысящу седмь сот седмьдесят пять сиклев сотвори на петли столпам, и позлати главицы их, и украси я.</p>
<p>6 И медь участия, седмьдесят талант и две тысящы и четыреста сиклев.</p>
<p>7 И сотвориша из нея стояла дверная скинии свидения,</p>
<p>8 и стояла двора окрест, и стояла дверий двора, и колки скинии, и колки двора окрест,</p>
<p>9 и обложение медяно окрест олтаря, и вся сосуды олтаря, и вся орудия скинии свидения.</p>
<p>10 И сотвориша сынове израилевы, якоже заповеда Господь моисею, тако сотвориша.</p>
<p>11 От избывшаго же злата участия сотвориша сосуды, еже служити в них пред Господем:</p>
<p>12 и от оставшия синеты и багряницы, и червленицы и виссона, сотвориша ризы служебныя аарону, еже служити в них во святилищи.</p>
<p>13 И принесоша ризы к моисею, и скинию и сосуды ея, и вереи ея и столпы и стояла ея,</p>
<p>14 и кивот завета и носила его,</p>
<p>15 и олтарь и вся сосуды его, и елей помазания и фимиам сложения,</p>
<p>16 и светилник чистый и светила его, светила вжигания и елей светения:</p>
<p>17 и трапезу предложения и вся сосуды ея, и хлебы предложенныя:</p>
<p>18 и ризы святыя, яже суть аарони, и ризы сынов его на жречество:</p>
<p>19 и опоны двора, и столпы, и стояла его, и завесу дверий скинии и дверий двора: и вся сосуды скинии и вся орудия ея:</p>
<p>20 и покровцы кожы овни очервлены, и покровы кожы синия, и прочих опоны:</p>
<p>21 и колки, и вся орудия на дела скинии свидения:</p>
<p>22 елика заповеда Господь моисею, тако сотвориша сынове израилевы все устроение.</p>
<p>23 И виде моисей вся дела, и бяху сотворена та, якоже заповеда Господь моисею, тако сотвориша я, и благослови их моисей.</p>
<h4>40</h4>
<p>1 И рече Господь к моисею, глаголя:</p>
<p>2 в день первый месяца перваго, в новомесячие поставиши скинию свидения:</p>
<p>3 и да положиши кивот свидения, и покрыеши кивот завесою:</p>
<p>4 и внесеши трапезу, и предложиши предложение ея: и внесеши светилник, и поставиши светила его:</p>
<p>5 и положиши олтарь златый, в каждение пред кивотом свидения, и возложиши покров завесы над дверию скинии свидения:</p>
<p>6 и олтарь приношений поставиши у дверий скинии свидения,</p>
<p>7 и поставиши умывалницу между скиниею свидения и между олтарем, и влиеши в ню воду:</p>
<p>8 и поставиши двор окрест и даси завесу дверий двора:</p>
<p>9 и возмеши елей помазания и помажеши скинию и вся яже в ней, и освятиши ю и вся сосуды ея, и будут свята:</p>
<p>10 и да помажеши олтарь приношений и вся сосуды его, и освятиши олтарь, и будет олтарь святый святых:</p>
<p>11 и помажеши умывалницу и стояло ея и освятиши ю:</p>
<p>12 и да приведеши аарона и сынов его пред двери скинии свидения и измыеши их водою:</p>
<p>13 и да облечеши аарона в ризы святыя и помажеши его, и освятиши его, и да жрет мне:</p>
<p>14 и сыны его да приведеши и облечеши я в ризы,</p>
<p>15 и да помажеши я, якоже помазал еси отца их, да жрут мне: и будет, еже быти им помазанию жречества во век, в роды их.</p>
<p>16 И сотвори моисей вся, елика заповеда ему Господь, сице сотвори.</p>
<p>17 И бысть в первый месяц во второе лето исходящым им от египта, в новомесячии ста скиния.</p>
<p>18 И постави моисей скинию, и подложи стояла ея, и возложи главицы, и вложи разворы, и постави столпы,</p>
<p>19 и простре опоны на скинию, и возложи покрывало скинии на ню с верху, якоже заповеда Господь моисею:</p>
<p>20 и взем свидения, вложи в кивот, и подстави ноги под кивотом, и возложи очистилище над кивотом:</p>
<p>21 и внесе кивот в скинию, и возложи покров завесы, и закры кивот свидения, якоже заповеда Господь моисею:</p>
<p>22 и постави трапезу в скинии свидения, на страну скинии свидения, яже к северу, внеуду завесы скинии:</p>
<p>23 и возложи на ню хлебы предложения пред Господем, якоже заповеда Господь моисею:</p>
<p>24 и постави светилник в скинии свидения прямо трапезы, на страну скинии, яже к югу:</p>
<p>25 и постави свещники его пред Господем, якоже заповеда Господь моисею:</p>
<p>26 и постави олтарь златый в скинии свидения противу завесы,</p>
<p>27 и покади над ним фимиамом сложения, якоже заповеда Господь моисею:</p>
<p>28 и положи завесу дверий скинии,</p>
<p>29 и олтарь приношений постави у дверий скинии покрова свидения, и вознесе на нем всесожжение и жертву, якоже заповеда Господь моисею:</p>
<p>30 и сотвори умывалницу между скиниею свидения и между жертвенником,</p>
<p>31 и влия в ню воду, да умывают от нея моисей и аарон и сынове его руки своя и ноги, входящым им в скинию свидения:</p>
<p>32 или приходяще к жертвеннику служити, умывахуся от нея, якоже заповеда Господь моисею:</p>
<p>33 и постави двор окрест скинии и олтаря и положи завесу двора. И сконча моисей вся дела.</p>
<p>34 И покры облак скинию свидения, и славы Господни исполнися скиния,</p>
<p>35 и не можаше моисей внити в скинию свидения, яко осеняше над нею облак, и славы Господни исполнися скиния:</p>
<p>36 егда же восхождаше облак от скинии, воздвизахуся сынове израилевы со имением своим:</p>
<p>37 аще же не взыде облак, не воздвизахуся даже до дне, в оньже взыдет облак:</p>
<p>38 облак бо Господнь бяше над скиниею в день, и огнь бяше над нею в нощь пред всем израилем во всех путешествиих их.</p>
