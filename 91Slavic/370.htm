<h4>1</h4>
<p>Словеса амосова, яже быша в кариафиариме от фекуи, яже виде о Иерусалиме во дни озии царя иудина и во дни иеровоама сына иоасова царя израилева, прежде двою лет труса.</p>
<p>И рече: Господь от сиона возглагола и от Иерусалима даде глас свой: и сетоваша пажити пастырей, и изсше верх кармиль.</p>
<p>И рече Господь: за три нечестия дамаска и за четыри не отвращуся его, понеже растроша пилами железными имущыя во утробе сущих в галааде:</p>
<p>и послю огнь в дом азаиль, и пояст основание сына адерова:</p>
<p>и сокрушу вереи дамасковы, и потреблю живущыя с поля онова, и посеку племя от мужей харраних, и пленятся людие сирстии нарочитии, глаголет Господь.</p>
<p>Сия глаголет Господь: за три нечестия газы и за четыри не отвращуся их, за еже пленити им пленение соломоне, еже заключити во идумею:</p>
<p>и послю огнь на забрала газы, и пояст основание ея:</p>
<p>и потреблю живущыя из азота, и извержется племя из аскалона, и наведу руку мою на аккарона, и погибнут остаточнии иноплеменников, глаголет Господь.</p>
<p>Сия глаголет Господь: за три нечестия тирова и за четыри не отвращуся его, понеже заключиша пленники соломони во идумею и не помянуша завета братня:</p>
<p>и послю огнь на забрала тирова, и пояст основания его.</p>
<p>Сия глаголет Господь: за три нечестия идумейска и за четыри не отвращуся их, понеже прогнаша брата своего мечем и растлиша матерь на земли, и восхити во свидение грозу свою, и устремление свое снабде на победу:</p>
<p>и послю огнь в феман, и пояст основания оград его.</p>
<p>Сия глаголет Господь: за три нечестия сынов аммоних и за четыри не отвращуся их, понеже распоряху имущыя во утробе галаадитов, яко да разширят пределы своя:</p>
<p>и разжегу огнь на забрала раввафы, и пояст основания ея с воплем в день рати, и потрясется в день скончания своего:</p>
<p>и пойдут царие ея в плен, жерцы их и князи их вкупе, глаголет Господь.</p>
<h4>2</h4>
<p>Сия глаголет Господь: за три нечестия моавля и за четыри не отвращуся его, понеже сожгоша кости царя идумейска в пепел:</p>
<p>и послю огнь на моава, и пояст основания градов его, и умрет со безсилием моав, с воплем и гласом трубным:</p>
<p>и потреблю судию из него и вся князи его избию с ним, глаголет Господь.</p>
<p>Сия глаголет Господь: за три нечестия сынов иудиных и за четыри не отвращуся их, понеже отринуша закон Господень и повелений его не сохраниша, и прельстиша их суетная их, яже сотвориша, имже последоваша отцы их вслед их:</p>
<p>и послю огнь на иуду, и пояст основания Иерусалимля.</p>
<p>Сия глаголет Господь: за три нечестия израиля и за четыри не отвращуся его, понеже продаша праведнаго на сребре и убогаго на сапозех,</p>
<p>ходящих на прасе земнем, и бияху пястию во главы убогих, и путь смиренных совращаху: и сын и отец его влазяста ко единей рабыни, яко да осквернавят имя Бога своего:</p>
<p>и ризы своя связующе ужами, и завесы творяху держащыяся требища, и вино от оболганий пияху в дому бога своего.</p>
<p>Аз же отвергох аморреа от лица их, егоже бе высота якоже высота кедрова, и крепок бяше якоже дуб, и изсуших плод его с верха и корение его из низу.</p>
<p>Аз же изведох вы из земли египетския и обводих вы в пустыни четыредесять лет, еже прияти в наследие землю аморрейску.</p>
<p>И поях от сынов ваших во пророки и от юнот ваших во освящение: еда несть сих, сынове израилевы? глаголет Господь.</p>
<p>И напаясте освященныя вином и пророком заповедасте глаголюще: не прорицайте.</p>
<p>Сего ради, се, аз повращу под вами, якоже вратится колесница полна тростия:</p>
<p>и погибнет бегство от скоротекущаго, и крепкий не удержит крепости своея, и храбрый не спасет души своея,</p>
<p>и стреляяй из лука не постоит, и быстрый ногама своима не уцелеет, и конник не спасет души своея,</p>
<p>и крепкий не обрящет сердца своего в силах, наг побегнет в той день, глаголет Господь.</p>
<h4>3</h4>
<p>Слышите слово сие, еже глагола Господь на вы, доме израилев, и на все племя, еже изведох из земли египетския, рекий:</p>
<p>вас точию познах от всех племен на земли, сего ради отмщу на вас вся грехи вашя.</p>
<p>Еда пойдут два вкупе всяко, аще не познают себе?</p>
<p>или возревет лев из дубравы своея, ловитвы не имый? или испустит глас свой львичищь из ложа своего всяко, аще не похитит чесого?</p>
<p>или падет птица на землю без ловца? или спадет пругло на землю, аще не имет ничесоже?</p>
<p>или возгласит труба во граде, и не убоятся людие? или будет зло во граде, еже Господь не сотвори?</p>
<p>Понеже не сотворит Господь Бог дела, аще не открыет наказания своего к рабом своим пророком.</p>
<p>Лев возревет, и кто не убоится? Господь Бог глагола, и кто не проречет?</p>
<p>Поведите странам во ассирианех и во странах египетских и рцыте: соберитеся на гору самарийскую и видите чудесная многа среде ея и насильство еже в ней.</p>
<p>И не уразуме, яже будут противу ей, глаголет Господь, сокровищствующии неправду и страсть в селех своих.</p>
<p>Сего ради сия глаголет Господь Бог: тире, окрест земля твоя опустеет, и отимет от тебе крепость твою, и разграбятся страны твоя.</p>
<p>Сия глаголет Господь: якоже пастух, егда исторгнет от уст львовых две голени, или обушие уха, тако исторгнутся сынове израилевы живущии в самарии прямо племене и в дамасце.</p>
<p>Жерцы, послушайте и засвидетелствуйте дому иаковлю, глаголет Господь Бог вседержитель:</p>
<p>понеже в день, егда отмщу нечестия израилева на нем, и отмщу на требищих вефилих, и раскопаю роги требища, и падутся на землю:</p>
<p>сокрушу и поражу дом с преклеты с домом летним, и погибнут домове кости слоновыя, и потребятся и друзии домове мнози, глаголет Господь.</p>
<h4>4</h4>
<p>Слышите слово сие, юницы васанитидския, яже в горе самарийстей, преобидящыя убогих и попирающыя нищих, глаголющыя господем своим: подадите нам, да пием.</p>
<p>Клятся Господь святыми своими, яко се, дние грядут на вы, и возмут вы во оружии, и сущих с вами ввергут в конобы подгнещаемыя огненнии губителие:</p>
<p>и извержены будете наги прямо друг друга и отвержетеся в гору ремман, глаголет Господь.</p>
<p>Внидосте в вефиль и беззаконновасте, и в галгалех умножисте еже нечествовати, и принесосте заутра требы вашя, в треденство десятины вашя:</p>
<p>и прочтоша извне закон и призваша исповедание: возвестите, яко сия возлюбиша сынове израилевы, глаголет Господь Бог.</p>
<p>Аз же дам вам оскомину зубом во всех градех ваших и недостаток хлеба во всех местех ваших: и не обратистеся ко мне, глаголет Господь.</p>
<p>И аз удержах дождь от вас прежде триех месяцев жатвы, и надождю на един град, а на другий (един) не надождю: часть едина надождится, и часть, на нюже не надождю, изсохнет:</p>
<p>и соберутся два и три града во град един пити воду и не насытятся: и не обратистеся ко мне, глаголет Господь.</p>
<p>Побих вы раждежением и златеницею: умножисте вертограды вашя, винограды вашя и смоквы вашя и масличия ваша: сия поядоша гусеницы: и ниже тако обратистеся ко мне, глаголет Господь.</p>
<p>Послах на вы смерть на пути египетстем, и избих оружием юношы вашя, с пленом коней твоих, и изведох во огни полки вашя во гневе моем: и ниже тако обратистеся ко мне, глаголет Господь.</p>
<p>Разорих вы, якоже разори Бог содому и гоморру, и бысте яко главня исторжена из огня: и ниже тако обратистеся ко мне, глаголет Господь.</p>
<p>Сего ради сице сотворю ти, израилю: обаче, яко сице сотворю ти, уготовися призывати Бога твоего, израилю.</p>
<p>Се, аз утвержаяй гром и созидаяй ветр и возвещаяй в человецех христа своего, творяй утро и мглу и восходяй на высокая земли: Господь Бог вседержитель имя ему.</p>
<h4>5</h4>
<p>Слышите слово Господне, имже аз приемлю на вы плачь: дом израилев падеся и ктому не приложит востати:</p>
<p>девица израилева повержена на земли своей, несть возставляющаго ю.</p>
<p>Понеже сия глаголет Господь Бог: из града, из негоже исхождаше тысяща, останется в нем сто: и из негоже исхождаше сто, останет в нем десять дому израилеву.</p>
<p>Понеже сия глаголет Господь к дому израилеву: взыщите мене и поживете:</p>
<p>а не взыскуйте вефиля и в галгалу не входите и ко кладязю клятвы не ходите, яко галгала пленяема пленится, и вефиль будет аки не быв.</p>
<p>Взыщите Господа и поживете, яко да не возжжется яко огнь дом иосифов, и пояст его, и не будет угашающаго дому израилева.</p>
<p>Господь творяй в высоту суд и правду на земли положи:</p>
<p>творяй вся и претворяяй, и обращаяй во утро сень смертную и день в нощь помрачаяй, призываяй воду морскую и разливаяй ю на лице земли:</p>
<p>Господь Бог вседержитель имя ему: разделяяй сокрушение на крепость и бедство на твердыню наводяй.</p>
<p>Возненавидеша у врат наказующаго, и словом праведным возгнушашася.</p>
<p>Сего ради понеже пястьми биете убогих и дары избранны приясте от них: домы украшены соградисте, и не вселитеся в них, винограды вожделенны насадисте, и не имате пити вина от них.</p>
<p>Яко уведех многа нечестия ваша, и крепцы греси ваши, попирающе праведнаго, приемлюще премены и убогия от врат отреяюще.</p>
<p>Сего ради смысляй в то время премолчит, яко время лукаво есть.</p>
<p>Взыщите добра, а не зла, яко да поживете, и будет тако с вами Господь Бог вседержитель, якоже ресте:</p>
<p>возненавидехом злая и возлюбихом добрая: и возставите у врат суд, яко да помилует Господь Бог вседержитель оставшая иосифова.</p>
<p>Сего ради сия глаголет Господь Бог вседержитель: на всех стогнах (будет) плачь, и на всех путех речется: увы люте, увы люте! призовется земледелец на плачь и на рыдание, и на ведящих плачь,</p>
<p>и на всех путех плачь, понеже пройду среде тебе, рече Господь.</p>
<p>Увы люте желающым дне Господня! вскую вам сей день Господень? сей бо есть тма, а не свет:</p>
<p>якоже аще убежит человек от лица льва, и нападет нань медведица: и вскочит в дом и опрется рукама своима о стену, и усекнет его змия.</p>
<p>Несть ли день Господень тма, а не свет, и мгла не имущи света своего?</p>
<p>Возненавидех и отвергох праздники вашя и не обоняю жертв в сонмех ваших:</p>
<p>зане аще принесете ми всесожжения и жертвы вашя, не прииму, и на спасителная явления вашего не призрю.</p>
<p>Отстави от мене глас песней твоих, и песни органов твоих не послушаю.</p>
<p>И повалится якоже вода суд, и правда якоже водотеча непроходна.</p>
<p>Еда заколения и требы принесосте ми в пустыни лет четыредесять, доме израилев?</p>
<p>И восприясте скинию молохову и звезду бога вашего ремфана, образы, яже сотвористе себе.</p>
<p>И преселю вы далее дамаска, глаголет Господь: Бог вседержитель имя ему.</p>
<h4>6</h4>
<p>Люте уничижающым сиона и уповающым на гору самарийскую: оымаша начатки языков, и внидоша к ним дом израилев.</p>
<p>Мимоидите халану вси и видите, и прейдите оттуду во емаф великий и снидите оттуду в геф иноплеменников, крепчайшыя от всех царств сих, аще болши суть пределы их предел ваших?</p>
<p>Приходящии в день зол, приближающиися и прикасающиися субботам лживым,</p>
<p>спящии на одрех от костей слоновых и ласкосердствующии на постелех своих, ядущии козлища от паств и телцы млеком питаемы от среды стад:</p>
<p>плещущии ко гласу пищалей, аки стояща мнеша, а не яко бежаща:</p>
<p>пиющии процеженое вино и первыми вонями мажущиися, и не страдаху ничесоже в сокрушении иосифове.</p>
<p>Сего ради ныне пленницы будут от начала сильных, и отимется ржание конско от ефрема.</p>
<p>Яко клятся Господь собою, глаголет Господь Бог сил: понеже гнушаюся аз всею укоризною иакова и села его возненавидех, и отвергу град со всеми живущими в нем.</p>
<p>И будет, аще останутся десять мужей во единем дому, умрут, и останутся остаточнии:</p>
<p>и возмут свои их, и понудятся изнести кости их из дому. И речет настоятелем дому: еще ли есть у тебе? И речет: несть еще. И речет: молчи, не именования ради имене Господня.</p>
<p>Понеже, се, Господь заповедает и побиет дом великий толчением и дом малый разседением.</p>
<p>Аще поженут в камениях кони? и аще умолкнут в женстем полу? яко обратисте на гнев суд, и плод правды на горесть,</p>
<p>веселящиися ни о единем слове блазе, глаголющии: не крепостию ли нашею имамы роги?</p>
<p>Темже, се, аз воздвигну на вы, доме израилев, язык, глаголет Господь Бог сил, и сокрушат вас еже не внити во емаф и до водотечи западов.</p>
<h4>7</h4>
<p>Сице показа ми Господь Бог, и се, приплод пружий идый утренний, и се, гусеница, един гог царь.</p>
<p>И будет, аще скончает ядый траву земную, и рех: Господи, Господи, милостив буди, кто возставит иакова? яко мал есть.</p>
<p>Раскайся о сем, Господи: и сие не будет, глаголет Господь.</p>
<p>Сице показа ми Господь, и се, призва прю во огни Господь Бог, и пояде бездну многу, и пояде часть.</p>
<p>И рех: Господи, Господи, престани ныне, кто возставит иакова? яко мал есть.</p>
<p>Раскайся о сем, Господи: и сие не будет, глаголет Господь.</p>
<p>Сице показа ми Господь: и се, муж стояй на ограде адамантове, и в руце его адамант.</p>
<p>И рече Господь ко мне: что ты видиши, амосе? И рех: адамант. И рече Господь ко мне: се, аз учиню адаманта среде людий моих израиля, ктому не приложу, еже мимоити его:</p>
<p>и потребятся требища смеха, и требы израилевы опустеют, и востану на дом иеровоамль со оружием.</p>
<p>И посла амасиа жрец вефильский ко иеровоаму царю израилеву глаголя: развраты творит на тя амос среде дому израилева, не возможет земля подяти всех словес его,</p>
<p>понеже сия глаголет амос: оружием скончается иеровоам, израиль же пленен отведется от земли своея.</p>
<p>И рече амасиа ко амосови: видяй гряди и отиди ты на землю иудину, и тамо живи, и тамо да прорицаеши:</p>
<p>а в вефили посем не приложи прорицати, яко освящение царя есть и дом есть царства.</p>
<p>И отвеща амос и рече ко амасии: не бех пророк аз, ниже сын пророчь, но пастырь бех и ягодичия обирая:</p>
<p>и поя мя Господь от овец и рече ко мне: иди и прорцы на люди моя израиля.</p>
<p>И ныне слыши слово Господне: ты глаголеши: не прорицай на израиля и не возмущай народа на дом иаковль:</p>
<p>сего ради сия глаголет Господь: жена твоя во граде соблудит, сынове же твои и дщери оружием падут, и земля твоя ужем измерится, и ты на земли нечистей скончаешися, и израиль пленен отведется от земли своея.</p>
<h4>8</h4>
<p>Сице показа ми Господь Бог: и се, сосуд птицеловца.</p>
<p>И рече (Господь): что ты видиши, амосе? И рех: сосуд птицеловца. И рече Господь ко мне: приспе конец на люди моя израиля, не приложу ксему еже мимоити его.</p>
<p>И восплачутся стропове храма в той день, глаголет Господь Бог: мнози падшии во всем месте, навергу молчание.</p>
<p>Слышите убо сия, сокрушающии из утра убогаго и насильствующии нищих от земли,</p>
<p>глаголющии: когда прейдет месяц, и продамы, и (когда прейдут) субботы, и отверзем сокровища наша, еже сотворити меру малу, и увеличити мерило, и сотворити вес неправеден,</p>
<p>яко да притяжем убогия сребром и нищаго за сапоги, и от всякаго жита куплю сотворим?</p>
<p>Кленется Господь на презорство иаковле, аще забудет в конец вся дела ваша:</p>
<p>и о сих не возмятется ли земля, и восплачется всяк живяй на ней? и взыдет яко река скончание (ея), и снидет якоже река египетская.</p>
<p>И будет в той день, глаголет Господь Бог, зайдет солнце в полудне, и померкнет на земли в день свет:</p>
<p>и превращу праздники вашя в жалость и вся песни вашя в плачь, и возложу на всяк хребет вретище и на всяку главу плешь, и положу его яко жалость любимаго и сущыя с ним яко день болезни.</p>
<p>Се, дние грядут, глаголет Господь, и послю глад на землю, не глад хлеба, ни жажду воды, но глад слышания слова Господня:</p>
<p>и поколеблются воды от моря до моря и от севера до восток, и обтекут ищуще словесе Господня, и не обрящут.</p>
<p>В той день оскудеют девы добрыя и юноши в жажди,</p>
<p>кленущиися очищением самарийским и глаголющии: жив бог твой, дане, и жив бог твой, вирсавее. И падут и не востанут ктому.</p>
<h4>9</h4>
<p>Видех Господа стояща на жертвеннице, и рече: порази очистилище, и поколеблются преддверия, и пресецы в главы всех: и оставшыя их оружием избию, не убежит от них бежай, и не уцелеет от них уцелеваяй:</p>
<p>аще сокрыются во аде, то и оттуду рука моя исторгнет я, и аще взыдут на небо, то и оттуду свергу я:</p>
<p>и аще скрыются на версе кармила, то и оттуду взыщу и возму я, и аще погрузятся от очию моею во глубинах морских, то и тамо повелю змиеви, и угрызет я:</p>
<p>и аще пойдут в плен пред лицем враг своих, и тамо повелю оружию, и избиет их: и утвержу очи мои на них во злая, а не во благая.</p>
<p>И Господь Бог вседержитель прикасаяйся земли и колебля ею, и возрыдают вси живущии на ней, и взыдет яко река скончание ея, и снидет яко река египетская:</p>
<p>сотворяяй на небо восход свой и обещание свое на земли основаяй, призываяй воду морскую и проливаяй ю на лице земли: Господь Бог вседержитель имя ему.</p>
<p>Не якоже ли сынове ефиопстии вы есте мне, сынове израилевы? глаголет Господь. Не израиля ли изведох из земли египетския и иноплеменники из каппадокии и сиряны из рова?</p>
<p>Се, очи Господа Бога на царство грешных, и отвергу е от лица земли: обаче не в конец отвергу дом израилев, глаголет Господь.</p>
<p>Понеже, се, аз заповедаю и развею дом израилев во вся языки, якоже веется на веяле, и не падет сотрение на землю.</p>
<p>Оружием скончаются вси грешнии людий моих, глаголющии: не приближатся, ни приидут на нас злая.</p>
<p>В той день возставлю скинию давидову падшую, и возгражду падшая ея, и раскопаная ея возставлю, и возгражду ю якоже дние века:</p>
<p>яко да взыщут мене оставшиися человецы и вси языцы, в нихже призвася имя мое в них, глаголет Господь творяй сия вся.</p>
<p>Се, дние грядут, глаголет Господь, и постигнет жатва оымание винограда, и созреет гроздие в сеятву, и искапают горы сладость, и вси холми насаждени будут:</p>
<p>и возвращу плен людий моих израиля, и возградят грады разореныя, и населятся, и насадят винограды и испиют вино их, и сотворят вертограды и снедят плод их:</p>
<p>и насажду я на земли их, и не исторгнутся ктому от земли своея, юже дах им, глаголет Господь Бог вседержитель.</p>
