<h4>1</h4>
<p>1 Книга ездры пророка вторая, сына сараиева, сына азариева, сына елкиева, сына саданиева, сына садокова, сына ахитова,</p>
<p>2 сына ахиева, сына финеесова, сына елиева, сына америева, сына асиелева, сына маримофова, сына арнаева, сына озиева, сына ворифова, сына ависеева, сына финеесова, сына елеазарова,</p>
<p>3 сына ааронова от колена левиина, иже бысть юзником в земли мидстей, в царство артаксеркса царя персскаго.</p>
<p>4 И бысть слово Господне ко мне, сице глаголющее:</p>
<p>5 иди и возвести людем моим злая дела их и сыном их лукавствия, яже противу мене сотвориша, да возвестят сыном сыновъ своих,</p>
<p>6 яко греси родителей их возрастоша в них, забывше бо мене, пожроша богом чуждим:</p>
<p>7 еда не аз изведох их из земли египетския из дому работы? тии же прогневаша мя и советы моя уничижиша:</p>
<p>8 ты же остризи власы главы твоея и верзи на них вся злая, понеже не послушаша закона моего, людие суть ненаказанни:</p>
<p>9 доколе терплю им, имже толикая благодеяния сотворих?</p>
<p>10 низложих ради их множество царей и поразихъ фараона с людьми его и со всеми вои его:</p>
<p>11 вся языки от лица их погубих, и на востоце двух стран людий, тирских и сидонских, разсыпах, и побих всех врагов их.</p>
<p>12 Ты же глаголи к ним сице: тако глаголет Господь:</p>
<p>13 аз вы преведох сквозе море и уготовахъ вам путь благ из начала, дах вам моисеа вожда и аарона во иереа,</p>
<p>14 дах вам свет во столпе огнене и сотворих в вас чудеса велия: вы же мене забысте, рече Господь.</p>
<p>15 Тако глаголет Господь вседержитель: крастеле быша вам во знамение, дах вам полки в защищение, вы же и тамо роптасте</p>
<p>16 и не радовастеся о имени моем, о победе врагов ваших, но роптасте даже и доныне:</p>
<p>17 где суть благодеяния, яже сотворих вам? не в пустыни ли, егда возалкасте, возописте ко мне</p>
<p>18 глаголюще: чесо ради нас в пустыню сию привел еси погубити нас? лучше нам бе работати египтяном, нежели умрети в пустыни сей:</p>
<p>19 аз ужалехся стенаний ваших и дахъ вам манну в пищу, хлеб ангелскии ядосте:</p>
<p>20 егда возжаждасте, не разсекох ли камене, и потекоша воды в сытости, зноя ради листвиемъ древес вас покрывах:</p>
<p>21 разделих вам земли обилны, хананеовъ и ферезеов и филистимлян от лица вашего извергох: что сотворю вам ктому, глаголет Господь?</p>
<p>22 Сия глаголет Господь вседержитель: егда в пустыни бесте на реце аморрейсте жаждуще и хуляще имя мое,</p>
<p>23 не огнь вам за хуления дах, но вложивъ древо в воду, сладку сотворих реку:</p>
<p>24 что тебе сотворю, иакове? не восхотелъ еси послушати, иудо: преселюся ко иным языкомъ и дам им имя мое, да соблюдают законы моя:</p>
<p>25 понеже остависте мя, и аз вас оставлю: просящих вас от мене милости не помилую:</p>
<p>26 егда призовете мя, аз не услышу вы, осквернисте бо руце ваши кровию, и нозе ваши скоры суть во еже сотворити человекоубийства:</p>
<p>27 не яко мене остависте, но вас самих, глаголет Господь.</p>
<p>28 Сия глаголет Господь вседержитель: еда азъ вас не молих, яко отец сыны и яко мати дщерей и яко доилица отрочат своих,</p>
<p>29 да будете ми в люди, и аз вам в Бога, и вы мне в сыны, и аз вам во отца:</p>
<p>30 тамо вас собирах, якоже кокош птенцы своя под криле свои: ныне же что сотворю вам? отвергу вы от лица моего:</p>
<p>31 приношение егда мне принесете, отвращу лице мое от вас: дни бо праздничныя ваша и новом(с)чия и обрезания отвергох:</p>
<p>32 аз послах отроки моя пророки к вам, ихже емше убисте, и растнисте телеса их, ихже крове взыщу, глаголет Господь.</p>
<p>33 Сия глаголет Господь вседержитель: дом ваш пустъ есть, помещу вас яко ветр плевы,</p>
<p>34 и сынове порождения не сотворят, понеже заповедь мою презреша, и еже зло есть предо мною, сотвориша:</p>
<p>35 предам домы ваша людем грядущим, иже мя не слышавше уверуют: имже знамений не явих, сотворят, яже повелех,</p>
<p>36 пророков не видеша, а воспомянут беззакония своя:</p>
<p>37 засвидетелствую людий грядущих благодать, ихже отроцы веселятся с радостию, мене не видяще очесы плотскими, но духом верующе, яже рекох:</p>
<p>38 и ныне, брате, смотри, кая слава, и виждь люди приходящия от востока,</p>
<p>39 имже дам началство авраамле, исааково и иаковле, и осиино и амосово, и михеино и иоилево, и авдиино и ионино,</p>
<p>40 и наумово и аввакумово, софониино, аггеево, захариино и малахиино, иже и ангел Господень наречеся.</p>
<h4>2</h4>
<p>1 Сия глаголет Господь: аз изведох люди сия из работы, имже повеления дах рабы моими пророки, ихже слушати не восхотеша, но отвергоша моя советы.</p>
<p>2 Мати, яже их роди, глаголет им: идите, сынове, понеже аз вдовица есмь и оставлена,</p>
<p>3 воспитах вы с радостию и лишихся вас со плачем и скорбию, яко согрешисте пред Господемъ Богом вашим, и еже лукавое есть пред ним, сотвористе:</p>
<p>4 ныне же что сотворю вам? аз вдова есмь и оставлена: идите, сынове, и просите от Господа милости.</p>
<p>5 Аз же тебе, оч~е, свидетеля призываю на матерь сынов, иже не восхотеша завета моего хранити:</p>
<p>6 да даси им посрамление и матерь их на расхищение, да рода их не будет,</p>
<p>7 да расточатся во языки имена их, да изгладятся от земли, зане презреша завет мой.</p>
<p>8 Горе тебе, ассур, иже сокрываеши неправедныя у себе. Роде лукавый, воспомяни, что сотворихъ содому и гоморре,</p>
<p>9 ихже земля лежит в жупелней груде и въ холмех пепелных: тако дам тех, иже мя не слушаша, глаголет Господь вседержитель.</p>
<p>10 Сия глаголет Господь ко ездре: возвести людемъ моим, яко дам им царство Иерусалимское, еже дати имех израилю,</p>
<p>11 и возму мне славу их и дам им селения вечная, яже пред(у)готовах им:</p>
<p>12 древо жизни будет им в благовоние масти, и не имут труждатися, ниже утрудятся.</p>
<p>13 Идите и приимите, просите себе дний малых, да закоснят: уже готово есть вам царство, бдите.</p>
<p>14 Засвидетелствуй небом и землею: сотрох бо злое и сотворих благое, яко живу аз, глаголетъ Господь.</p>
<p>15 Мати, обыми сыны твоя, воспитай их со веселием, яко голубица утверди нозе их, зане тебе избрах, глаголет Господь.</p>
<p>16 И воскр~шу мертвыя от мест своих и из гробов изведу их: познах бо имя мое во израили.</p>
<p>17 Не бойся, мати сынов, зане тебе избрах, глаголет Господь.</p>
<p>18 Послю тебе помощь отроки моя, исаию и иеремию, по ихже совету освятих и уготовахъ тебе древес дванадесять отягченых различными плоды,</p>
<p>19 и толикожде источников текущих млекомъ и медом, и гор превысоких седмь имеющихъ шипок и крин, на нихже веселием исполню сыны твоя.</p>
<p>20 Вдову оправдай, сиру суди, нищему дай, сироту защити, нагаго одей,</p>
<p>21 о сокрушеннем и немощнем попецыся, хромому не посмейся, защити безрукаго, а слепаго къ видению света моего припусти:</p>
<p>22 стараго и младаго между стенами твоими сокрый:</p>
<p>23 мертвыя идеже обрящеши, назнаменав отдай гробу, и дам тебе первое седение в воскресние мое.</p>
<p>24 И утишитеся и препокойтеся, людие мои, зане приидет покой ваш.</p>
<p>25 Кормилице благая, корми сыны твоя, утверждай нозе их.</p>
<p>26 Рабов, ихже тебе дах, ни един от них погибнет, их бо аз взыщу от числа твоего.</p>
<p>27 Не изнемогай: егда бо приидет день печали и тесноты, инии восплачутся и печальни будут, ты же радостна и обилна будеши.</p>
<p>28 Поревнуют (тебе) языцы и ничтоже противу тебе возмогут, глаголет Господь.</p>
<p>29 Руце мои покрыют тя, да сынове твои геенны не узрят.</p>
<p>30 Утешайся, мати, с сыны твоими, зане аз тя избавлю, глаголет Господь.</p>
<p>31 Воспомяни чада твоя спящия, понеже аз изведу их из боков земли и милость с ними сотворю: милостив бо есмь, глаголет Господь вседержитель.</p>
<p>32 Обыми чада твоя, дондеже аз прииду и сотворю им милосердие: источницы бо мои изобилуютъ и благодать моя не оскудеет.</p>
<p>33 Аз ездра взях повеление от Господа на горе орив, да иду ко израилю, к нимже егда приидох, отринуша мя и уничижиша заповедь Господню.</p>
<p>34 И сего ради вам глаголю, языцы, иже слышите и разумеете: ждите пастыря вашего, иже даст вам покой вечный: понеже он уже близ есть и имать приити во скончании века.</p>
<p>35 Будите готови к воздаянием царствия, светъ бо вечный возсияет на вы во веки:</p>
<p>36 бежите сени века сего, приимите наслаждение славы вашея, аз яве свидетелствую спасителемъ моим.</p>
<p>37 Вверенный дар приимите и веселитеся, благодаряще призвавшаго вы в царство небесное.</p>
<p>38 Востаните и стойте, и смотряйте число знаменаныхъ на пиру Господнем,</p>
<p>39 иже преселишася от сени века сего, восприяша светлая одеяния от Господа.</p>
<p>40 Восприими число твое, сионе, и заключи одеянныхъ твоих в белая, иже исполниша закон Господень.</p>
<p>41 Исполнено есть число чад твоих, ихже желал еси: моли царства Господня, да будут освящени людие твои, призваннии из начала.</p>
<p>42 Аз ездра видех на горе сионстей народъ мног, ихже исчислити не могох, и вси песньми хваляху Господа:</p>
<p>43 посреде же их бе юноша высочае возрастомъ паче всех оных, иже полагаше венцы на главу коегождо и паче возвышашеся, аз же дивихся зело.</p>
<p>44 Тогда вопросих ангела, глаголя: что суть сии, господи?</p>
<p>45 Он же отвеща: сии суть, иже совлекошася одеяния смертнаго и облекошася в безсмертное и исповедаша имя Божие: ныне венчаются и приемлют финики.</p>
<p>46 И вопросих ангела о юноши: кто есть оный юноша, иже возлагает на них венцы и финики в руце дает?</p>
<p>47 Он же отвеща ми: сей есть сын Божий, егоже исповедаша в веце сем. Аз же начах величати их, иже крепко за имя Господне вооружашася.</p>
<p>48 Тогда рече ми ангел: иди и возвести людемъ моим, каковая и коликая чудеса Господа Бога виделъ еси.</p>
<h4>3</h4>
<p>1 Лета тридесятаго от разорения града, бех въ вавилоне и смятохся на одре моем лежащь, и помышления моя восхождаху на сердце мое,</p>
<p>2 понеже видех опустение сиона и изобилие велие живущих в вавилоне.</p>
<p>3 (Того ради) смутися дух мой зело, и начахъ умиленными словесы глаголати к вышнему</p>
<p>4 и рекох: о, владыко Господи! ты (самъ) реклъ еси от начала, егда создал еси землю, и сие един, и повелел еси людем,</p>
<p>5 и дал еси адаму плоть мертвену, но и сия бяше дело рук твоих, и вдохнул еси в него дух жизни, и бысть жив пред тобою:</p>
<p>6 и ввел еси его в рай, егоже насади десница твоя, прежде неже прозябе земля:</p>
<p>7 и завещал еси ему сохранити заповедь твою, и преступи ю, и абие предал еси его смерти и род его, и родишася языцы и племена, и людие и народи, имже несть числа:</p>
<p>8 и хождаше кийждо народ по похотем своим, и дивная делаша пред тобою, и презираша заповеди твоя:</p>
<p>9 паки же во время навел еси на них потопъ и потребил еси живущих на земли,</p>
<p>10 и бысть коемуждо их, якоже адаму умрети, тако сим потоп:</p>
<p>11 оставил же еси единаго от них ноя с домом его, из негоже (родишася) вси праведнии:</p>
<p>12 и бысть, егда начаша множитися живущии на земли, и умножиша сыны и люди и языки многи, и начаша паки нечестие творити множае прежних:</p>
<p>13 и бысть, егда беззаконие творяху пред тобою, избрал еси себе мужа от сих, емуже имя бе авраам,</p>
<p>14 и возлюбил еси его, и показал еси ему единому хотение твое,</p>
<p>15 и положил еси ему завет вечный, и рекл еси ему, яко никогда оставиши семене его, и дал еси ему исаака, исааку же дал еси иакова и исава:</p>
<p>16 и избрал еси себе иакова, исава же отринул еси, и размножися иаков во множество велие:</p>
<p>17 и бысть, егда извел еси из египта семя его, привел еси к горе синайстей,</p>
<p>18 и преклонил еси небеса, и уставилъ еси землю, и поколебал еси вселенную, и трепетати сотворил еси бездны, и возмутилъ еси мир,</p>
<p>19 и пройде слава твоя враты четырьми, огнемъ и земным трясением, и ветром и мразом, да даси закон семени иаковлю и роду израилеву прилежание:</p>
<p>20 и не отял еси от них сердца лукаваго, да закон твой сотворит в них плод:</p>
<p>21 сердце бо лукаво нося первый адам, преступи и побежден бысть, и тако вси, иже от него родишася:</p>
<p>22 и пребываше немощь и закон с сердцем человеческим, с лукавстом корене, и преста благое, и наста злое:</p>
<p>23 и преидоша времена, и скончашася лета, и воздвигл еси себе раба именем давида,</p>
<p>24 и повелел еси ему создати град имени твоему и приносити в нем тебе фимиам и жертвы:</p>
<p>25 и бысть сие чрез многа лета, и согрешиша живущии в том граде,</p>
<p>26 во всех творяще, якоже сотвори адамъ и вси родове его, понеже и сами быша сердцемъ лукави,</p>
<p>27 и того ради град твой предал еси въ руки врагов твоих:</p>
<p>28 еда лучшая творят, иже обитают в вавилоне, и того ради владеют сионом?</p>
<p>29 и бысть егда приидох семо и видехъ нечестия, имже несть числа, и многих согрешающихъ виде душа моя в сие тридесятое лето, и ужасеся сердце мое,</p>
<p>30 понеже видех, како терпиши согрешающимъ и пощадил еси нечествующих и погубил еси люди твоя, сохранил же еси враги твоя и не возвестил еси (ни комуже):</p>
<p>31 воистинну не вем, како сия уразумети имам? еда суть дела лучшая вавилонская, нежели сионская?</p>
<p>32 еда познаша тебе инии языцы кроме израиля? или кая племена вероваша свидениемъ твоим, якоже иаков?</p>
<p>33 ихже мзда не явися, ниже труд их творитъ плода, понеже прохождая проидох посреде языкъ и видех я процветающя и не помнящия повелений твоих:</p>
<p>34 ныне убо измери на мерилех неправды наша и живущих на земли, и нигде обрящется имя твое, токмо во израили:</p>
<p>35 и когда не согрешиша пред тобою живущии на земли? или кий язык тако сохранил заповеди твоя?</p>
<p>36 сих убо по именом обрящеши сохранившихъ повеления твоя, языков же не обрящеши.</p>
<h4>4</h4>
<p>1 Тогда отвеща ко мне ангел, иже посланъ бе ко мне, емуже имя уриил,</p>
<p>2 и рече ми: во ужасе изступи сердце твое в веце сем, понеже хощеши постигнути пути вышняго. Аз же отвешах:</p>
<p>3 тако есть, господи мой. Он же ко мне рече сице: три пути послан есмь показати тебе и три подобия предложити пред тобою:</p>
<p>4 от нихже егда ми едино изявиши, и аз ти покажу путь, егоже желаеши видети, и научу тя, откуду есть сердце лукаво.</p>
<p>5 И рекох: возвести, господи мой. И рече ко мне: иди и извеси ми огня тягость, или измери дыхание ветра, или возврати вспять день, иже мимоиде.</p>
<p>6 Аз же отвешах и рекох: кто от человекъ может сотворити, о нихже мя вопрошаеши?</p>
<p>7 Он же рече ко мне: аще бых вопросилъ тя, глаголя: коль много жилищ есть в сердцы морстем, или коль много источников в начале бездны, или коль много жил есть над твердию небесною, или кии суть пределы райстии?</p>
<p>8 негли отвещал бы ми еси: в бездну не снидох, ни во ад еще, ниже на небеса когда взыдох:</p>
<p>9 ныне же о сем не вопросих тя, точию о огни и о ветре и о дни, в оньже еси пребывал, и без сих вещей быти не можеши: и ты о сихъ ничтоже ми отвещал еси.</p>
<p>10 И рече ми: ты сих, яже твоя суть и с тобою возрастоша, познати не можеши:</p>
<p>11 и како сосуд твой возможет вместити пути вышняго, и уже миру отвне растленну сущу, уразумети расление явное пред лицемъ моим?</p>
<p>12 И рекох к нему: лучше нам дабы есмы не были, нежели еще живущим жити в нечестиихъ и претерпевати и не ведати, коея ради вещи.</p>
<p>13 Он же отвеща ми и рече: шед идохъ в дубраву древес польных, идеже древа советъ сотвориша</p>
<p>14 глаголюще: приидите и идем и двигнем брань на море, да уступит нам, и да сотворимъ себе иныя дубравы:</p>
<p>15 такожде и волны морския совет сотвориша глаголющя: пойдем и двигнем брань на лесы польныя, да победивша их восприимем себе тамо иное место:</p>
<p>16 и бысть умышление дубравы праздно, понеже прииде огнь и пожже ю,</p>
<p>17 такожде и умышление волн морских, понеже ста песок и удержа их:</p>
<p>18 и егда бы еси был судия их, коего бы еси от сих оправдал, или коего винна сотворил?</p>
<p>19 Отвещах аз и рех: воистинну в советъ суетен вдашася, понеже земля дана есть лесом, и морю место, еже носити волны своя.</p>
<p>20 Он же рече ко мне: право разсудил еси: чесо же ради себе не судиши?</p>
<p>21 понеже якоже земля дубравам дана есть и море волнам своим (дано есть): тако иже обитают на земли, токмо вещи наземныя разумети могут, а сущии на небесех, яже на высоте небес.</p>
<p>22 И овешах и рекох: молютися, господи, да мне дастся ум разумения,</p>
<p>23 не бо хотех вопросити о вышних твоих, но о сих, яже всегда в нас бывают, чесо ради израиль дан в поругание языком? и чесо ради людие твои возлюбленнии даны языком нечестивым? и чесо ради закон отец наших в пагубу низведен бысть, и устроения писанная нигде суть?</p>
<p>24 и преидохом о века аки прузи и живемъ в велицем страсе и ужасе, и недостойни есмы милости твоея наследити:</p>
<p>25 но что сотворит имени своему, еже мы нарицаем? сия суть, егоже аз вопросих.</p>
<p>26 Он же отвеща ко мне и рече: колико более испытати будеши, толико более и удивишися, понеже скоро спешит век преити</p>
<p>27 и не может носити, яже в будущая времена праведным обещанна суть,</p>
<p>28 понеже неправды исполнь век сей и немощей: а о нихже вопрошаеши, возвещу тебе: насеяно бо есть зло, и не у прииде погубление его:</p>
<p>29 аще убо не превратится, еже насеяно есть, и не уступит место, идеже насеяно лукавство, не приидет, идеже насеяно есть благо:</p>
<p>30 понеже злак семене злаго всеян есть в сердце адамово из начала, и коль много зла роди и доныне и раждает, дондеже приидетъ млачение?</p>
<p>31 разсуди же в себе злак злаго семене, коликъ плод нечестия породи?</p>
<p>32 егда пожати будут класи, имже несть числа, коль велию молотьбу начнут творити?</p>
<p>33 И отвещах и рех: како и когда сия (будутъ)? и чесо ради кратка и зла лета наша?</p>
<p>34 И отвеща ко мне и рече ми: не спеши ты выше вышняго, ты бо тщишися всуе быти выше его, ибо изступление твое много:</p>
<p>35 еда не вопрошаша души праведных о сихъ в затворех своих, глаголюще: доколе тако надеющеся будем? и когда приидет плод жатвы мзды нашея?</p>
<p>36 и отвеща на сия иеремиил архангел и рече: егда исполнится число семен в вас, понеже на мериле извесил векъ</p>
<p>37 и мерою измерил времена и числом сочте часы, и не восколеба, ни возбуди, дондеже исполнится предреченная мера.</p>
<p>38 И отвещах и рех: о, владыко Господи! но и мы вси исполнени есмы нечестия:</p>
<p>39 и еда ли нас ради не наполнятся праведныхъ житницы, за грехи обитающих на земли?</p>
<p>40 И отвеща ко мне и рече: иди и вопроси имущую во чреве, еда исполнивши девять месяцей своих, еще возмогут ложесна ея в себе удержати плод?</p>
<p>41 И аз отвещах: воистинну не могут, господи. Он же отвеща: во аде обители душ подобныя суть ложеснам:</p>
<p>42 понеже якоже родящая хощет вскоре родити, да избежит нужды рождения, тако и сия тщатся издати оная, яже вдана им суть:</p>
<p>43 из начала возвещу и изявлю тебе о сих, ихже желаеши видети.</p>
<p>44 И отвещах и рекох: аще обретох благодать пред тобою, и аще возможно есть, и аще достоин есмь,</p>
<p>45 покажи ми, еда ли множайшее есть время прешедшее, нежели имущее приити? или множайшая преидоша, неже будущая суть?</p>
<p>46 вем бо, еже прейде, а того не вем, еже прейти имать.</p>
<p>47 Он же рече: стани одесную мене, и изявлю тебе толкование притчи.</p>
<p>48 И стах и видех, и се, пещь горящая пройде предо мною: и бысть егда прейде пламень, видех, и се, превзыде дым.</p>
<p>49 По сих пройде предо мною облак исполненъ воды, из негоже испустися дождь велий со устремлением: и егда пройде стремление дождя, преумножишася в нем капли.</p>
<p>50 И рече ко мне: внимай себе: якоже растетъ дождь паче неже капли, и огнь, неже дым, тако превзыде прешедшая мера: преумножишася же капли и дым.</p>
<p>51 И молихся и рекох: мниши ли, яко жити имам даже до дний оных? или что будетъ во днех онех?</p>
<p>52 И отвеща ми глаголя: о знамениих, о нихже мя вопрошаеши, от части могу ти глаголати, о животе же твоем несмь послан поведати тебе, но не свем.</p>
<h4>5</h4>
<p>1 О знамениих же: се, дние приидут, в нихже живущии на земли обременени будут даньми многими, и скрыется путь правды, и будет вселенная неплодна от веры,</p>
<p>2 и умножится неправда паче сея, юже ты видиши, и паче тоя, о нейже еси слышалъ издревле:</p>
<p>3 и будет земля, в нюже вшед ныне видиши царствуюшую, и узрят ю опустену:</p>
<p>4 аще же тебе даст вышний живу быти, узриши по третией трубе, и возсияет внезапу солнце в нощи, и луна трижды в день,</p>
<p>5 и воскаплет кровь от древа, и камень дастъ глас свой, и поколеблются людие:</p>
<p>6 и той будет царствовати, егоже не надеются живущии на земли, и птицы прейдут от места своего,</p>
<p>7 и море содомское рыбы изринет и даст гласъ нощию, егоже мнози не знаша, и вси услышатъ глас его:</p>
<p>8 и смятение будет на местех мнозех, и огнь часто низпустится, и зверие польстии преселятся, и жены болезнивыя породят щуда,</p>
<p>9 и в сладких водах сланы обрящутся, и друзи вси сами на ся ополчатся: и скрыется тогда ум, и разум отлучится в хранилище свое,</p>
<p>10 и взыщется от многих и не обрящется: неправда же и невоздержание умножится на земли,</p>
<p>11 и вопросит страна ближнюю свою и речет: не прейде ли по тебе правда праведнаго творящая? и сего отречется:</p>
<p>12 и будет в то время, и уповати будутъ человецы и не восприимут: трудитися будут, и не управятся путие их.</p>
<p>13 Сия знамения попущено есть мне глаголати к тебе: и аще помолишися паки, и восплачешися, якоже и ныне, и попостишися седмь дний, еще болшая сих услышиши.</p>
<p>14 И возбнух, и тело мое устрашися зело, и душа моя утрудися, аки бы исчезала.</p>
<p>15 И удержа мя, иже прииде ангел, иже глаголаше ко мне, и укрепи мя и постави мя на ногах.</p>
<p>16 И бысть в нощь вторую, и прииде ко мне салафиил вождь людем и рече мне: где былъ еси, и вскую лице твое скорбно?</p>
<p>17 или не веси, яко тебе вверен есть израиль во стране преселения их?</p>
<p>18 востани убо и вкуси хлеба, и не остави нас, якоже пастырь стадо свое в руках волковъ лукавых.</p>
<p>19 И рекох ему: иди от мене и не приближайся ко мне. И услыша, якоже рекох, и отиде от мене.</p>
<p>20 И аз постихся дний седмь стеня и плачя, якоже мне заповеда уриил ангел.</p>
<p>21 И бысть по днех седмих, и паки помышления сердца моего трудна бяху мне зело:</p>
<p>22 и восприя душа моя дух разума, и паки начах глаголати пред вышним словеса</p>
<p>23 и рех: о, владыко Господи! от всех дубравъ земли и от всех древес ея избрал еси виноград един,</p>
<p>24 и от всего круга земнаго избрал еси себе юдоль едину, и от всех цветовъ вселенныя избрал еси себе крин един,</p>
<p>25 и от всех бездн морских исполнил еси себе источник един, и от всех созданныхъ градов освятил еси себе сион,</p>
<p>26 и от всех сотворений летающих именовалъ еси себе голубицу едину, и от всехъ сотворенных скотов промыслил еси себе овцу едину,</p>
<p>27 и от всех умноженных людий взыскалъ еси себе народ един, и от всех искушенъ закон дал еси сим, ихже возлюбил еси, людем:</p>
<p>28 и ныне, Господи, вскую предал еси единаго многим и уготовал еси на един корень многи иныя и расточил еси един твой во многи?</p>
<p>29 и потопташа его, иже противу глаголаша обетованием твоим и иже твоим заветомъ не вероваху:</p>
<p>30 и аще ненавидящь возненавидел еси люди твоя, твоими руками долженствуют наказатися.</p>
<p>31 И бысть егда глаголах словеса, и посланъ есть ангел ко мне, иже прежде прииде ко мне в прешедшую нощь,</p>
<p>32 и рече ми: послушай мя, и научу тя: и вонми ми, и предложу пред тобою.</p>
<p>33 И рекох: глаголи, господи мой. И рече ко мне: зело ты во ужасе ума сотворился еси ради израиля: или паче возлюбил еси его, неже сотворивый его?</p>
<p>34 И рех к нему: ни, господи, но болящь глаголалъ есмь: мучат бо мя лядвия моя по вся часы ищущаго постигнути стезю вышняго, изследовати часть суда его.</p>
<p>35 И рече ко мне: не можеши. И рекох: чесо ради, господи? почто родихся? или вскую не сотворися утроба матере моея мне гроб, да не виделъ бых труда иаковля и изнеможения рода израилева?</p>
<p>36 И рече ко мне: сочти ми сия, яже еще не приидоша, и собери ми разсеянныя капли, и озелени ми сухия цветы,</p>
<p>37 и отверзи ми запертая хранилища, и изведи ми заключенныя в них ветры: покажи ми гласа образ, и тогда покажу ти труд, егоже жадаеши видети.</p>
<p>38 И рех: о, владыко Господи! кто бо есть, иже может сия ведети, разве той, иже съ человеки обитания не имать?</p>
<p>39 аз же безумен, и како могу глаголати о сих, о нихже мене вопросил еси?</p>
<p>40 И рече ко мне: якоже не можеши сотворити едино от сих, яже глаголана суть, тако не можеши обрести суда моего, или в конецъ любве, юже людем обещах.</p>
<p>41 И рех: но се, Господи, ты близ еси сих, иже при концы суть, и что сотворят, иже прежде мене быша, или мы, или иже последи нас?</p>
<p>42 И глагола ко мне: венцу уподоблю суд мой: якоже не последних умедление, тако ниже первых ускорение.</p>
<p>43 И отвещах и рекох: не могл ли еси сотворити сих, иже сотворени быша, и иже суть, и иже будут вкупе, дабы сеорее судъ твой показал еси?</p>
<p>44 И отвеща ко мне и рече: не может ускорити творение над творца, ниже снести век сих, иже в нем творими суть вкупе.</p>
<p>45 И рех: како рекл еси рабу твоему, понеже оживляя оживил еси от тебе сотвореное творение во едино, и сносило творение: можетъ и ныне носити настоящих во едино.</p>
<p>46 И рече ко мне: вопроси ложесн женскихъ и речеши к ней: и аще родиши, вскую по времени? моли убо ю, да родит десять во едино.</p>
<p>47 И рекох: не может, но по времени.</p>
<p>48 И рече ко мне: и аз дах ложесна земли сим, иже посеяни суть на ней по времени:</p>
<p>49 имже бо образом младенец не родит тех, яже старых суть, тако аз устроих от мене сотвореный век.</p>
<p>50 И вопросих и рекох: понеже уже даеши ми путь, возглаголю пред тобою: ибо мати наша, о нейже глаголал еси мне, еще млада есть, а уже к старости приближается.</p>
<p>51 И отвеща ко мне и рече: вопроси тоя, яже родит, и речет тебе.</p>
<p>52 Речеши бо ей: вскую, коих родила еси, ныне не суть подобни тем, иже прежде тебе, но менши возрастом?</p>
<p>53 И речет тебе и та: инии суть, иже въ юности силы рождени суть, и инии иже под время старости оскудевающим ложеснам родишася.</p>
<p>54 Разумей убо и ты, яко менши возрастомъ есте от тех, иже прежде вас,</p>
<p>55 и иже последи вас, менши неже вы, аки уже стареющаяся творения, и крепость юности преминующая.</p>
<p>56 И рекох: молю, Господи, аще обретох благодать пред очима твоима, покажи рабу твоему, имже посетиши творение твое.</p>
<h4>6</h4>
<p>1 И рече ко мне: от начала круга земнаго и прежде основания исходов века, и прежде неже быша дышуще собрания ветровъ</p>
<p>2 и прежде неже возшумеша гласи громнии, и прежде неже возсияша светлости блистаний и прежде неже утвердишася основания райская,</p>
<p>3 и прежде неже видени быша краснии цвети и прежде неже укрепишася силы подвиженыя, и прежде неже собрашася безчисленная воинства ангелская</p>
<p>4 и прежде неже вознесошася высоты воздушныя, и прежде нежели наименовахуся меры твердей и прежде нежели возгорешася пещи в сионе,</p>
<p>5 и прежде неже изследована быша настоящая лета и прежде неже отчуждишася сих, иже ныне согрешают, начинания, и прежде неже назнаменани быша тии, иже веру сокровиществоваша:</p>
<p>6 тогда аз помыслих, и сотворена суть чрез мене единаго, а не чрез иного, и конецъ будет мною, а не иным.</p>
<p>7 И отвещах и рекох: кое будет разделение времен? или когда первому конец, а другому начало?</p>
<p>8 И рече ко мне: от авраама даже до исаака, егда рождени суть от него иаков и исав, рука иаковля держаше от начала пяту исавову:</p>
<p>9 конец бо века сего исав, а другаго начало иаков:</p>
<p>10 человека рука между пятою и рукою, иного не ищи, ездро.</p>
<p>11 И отвещах и рекох: о, владыко Господи, аще обретох благодать пред очима твоима,</p>
<p>12 молю тя, да покажеши рабу твоему конец знамений твоих, ихже часть показал еси мне нощи прешедшия.</p>
<p>13 И отвеща и рече ми: востани на ноги твоя и услыши глас исполнен шума:</p>
<p>14 и будет аки колебание, а не поколеблется место, на немже стоиши:</p>
<p>15 сего ради, егда глаголет, ты не ужасайся, ибо о концы слово и основание земли разумеется:</p>
<p>16 понеже о сих вещех слово, трясется и колеблется: весть бо, яко конец их имать изменитися.</p>
<p>17 И бысть егда слышах, востах на нозе мои и слышах: и се, глас глаголющь, и шумъ его яко шум вод многих.</p>
<p>18 И рече: се, дние грядут, и будет, внегда приближатися начну, да посещу обитающих на земли,</p>
<p>19 и егда искати начну от сих, иже неправедно повредиша неправдою своею, и егда исполнится смирение сионе,</p>
<p>20 и егда назнаменается век, иже начинаетъ преходити, сия знамения сотворю: книги разгнутся пред лицем тверди, и вси узрят вкупе,</p>
<p>21 и единолетнии младенцы возглаголют гласы своими, и чреватыя недозрелых родят младенцев, триех и четырех месяцей, и поживут и воздвижутся:</p>
<p>22 и абие явятся места насеянная ненасеяна, и полная хранилища внезапу обрящутся праздна:</p>
<p>23 и труба вострубит с шумом, юже егда вси услышат, абие ужаснутся:</p>
<p>24 и будет в то вре м, вооружатся приятеле на приятелей аки врази, и ужаснется земля с ними, и жилы источников станут и не стекутъ в часех триех:</p>
<p>25 и будет, всяк, иже оставлен будет от всех сих, имиже предрекох тебе, той спасется и узрит спасние мое и конец века вашего:</p>
<p>26 и узрят, иже прияти суть людие, иже смерти не вкусиша от рождения своего, и пременится сердце обитающих и обратится в чувство иное:</p>
<p>27 загладитбося лукавое, и погасится лесть,</p>
<p>28 процветет же вера, и победится растление, и явится истина, яже без плода бяше дни толики.</p>
<p>29 И бысть, егда ми глагола, и се, тихо смотрехъ нань, пред нимже стоях,</p>
<p>30 и рече ко мне сия: приидох к тебе показати время будущия нощи:</p>
<p>31 аще убо паки помолишися и паки попостишися седмь дний, паки тебе возвещу от сих болшия вещи, в день в оньже слышах:</p>
<p>32 слышан бо есть глас твой пред вышним: виде бо крепкий исправление твое и провиде чистоту, юже от юности твоея имел еси,</p>
<p>33 и сего ради посла мя показати тебе вся вещи сия и рещи тебе: дерзай и не бойся,</p>
<p>34 и не тщися с первыми времены мыслити суетная, да не поспешиши от последних времен.</p>
<p>35 И бысть по сих, и плакахся паки и такожде постяхся седмь дний, да исполню три седмицы, яже речены суть мне.</p>
<p>36 И бысть во осмую нощь, и сердце мое смущашеся паки во мне, и начах глаголати пред вышним:</p>
<p>37 распалашеся бо дух мой зело, и душа моя унываше.</p>
<p>38 И рекох: о, Господи! глаголя глаголал еси от начала сотворения в первый день (глаголющь): да будетъ небо и земля, и твое слово дело совершенно:</p>
<p>39 и бысть тогда дух, и тма окрест ношашеся и молчание: шум гласа человеча еще не бе (сотворенъ) от тебе:</p>
<p>40 тогда глаголал еси, да от сокровищ твоихъ произнесется свет светлый, имже бы явилося дело твое.</p>
<p>41 И в день вторый создал еси дух тверди и повелел еси ей, да разделит и разделение сотворит между водами, да часть некая выше уступит и часть вторая низу пребывает.</p>
<p>42 И в третий день повелел еси водамъ собратися в седмую часть земли, шесть же частей осушил и сохранил еси, еже бы пред тобою служили насеяны от Бога и устроены:</p>
<p>43 слово бо твое изыде, и дело абие творяшеся:</p>
<p>44 изыде бо абие плод множества безмернаго, и желания вкушения различная, и цвети видомъ непременным, и благовоние обоняния неизследованнаго, и в день третий сия сотворена суть.</p>
<p>45 В четвертый же день повелел еси солнечней быти светлости, лунному свету и звезд расположению:</p>
<p>46 и повелел еси им, да служат имущему быти созданному человеку.</p>
<p>47 В пятый же день рекл еси седмей части, идеже бяше вода собрана, да произведет животная и летающая и рыбы, и тако творяшеся:</p>
<p>48 вода нема и бездушна, яже Божиим мановениемъ повелевахуся, животная творяше, да от сего дивная твоя родове возвещают:</p>
<p>49 и тогда сохранил еси две души: имя единей назвал еси енох, и имя вторей назвал еси левиафам,</p>
<p>50 и разлучил еси я едино от другаго: не бо можаше седмая часть, идеже бяше вода собрана, вместити их:</p>
<p>51 и дал еси еноху едину часть, яже осушена есть в третий день, да обитаетъ на ней, идеже суть гор тысяща:</p>
<p>52 левиафаму же дал еси седмую часть мокрую и сохранил еси ю, да будет в снедь, имже хощеши и когда хощеши.</p>
<p>53 В шестый же день повелел еси земли, да сотворит пред тобою скоты и звери и гады,</p>
<p>54 и свыше сих (сотворил еси) адама, егоже поставил еси вожда и князя над всеми сотворенными, яже сотворил еси, и от него родимся мы вси, ихже избрал еси люди.</p>
<p>55 Сия же вся рекох пред тобою, Господи, яко ради нас создал еси век:</p>
<p>56 прочия же языки от адама рождены, реклъ еси оныя ничтоже быти: яко слине уподоблени суть, и яко капление от сосуда уподобилъ еси множество их:</p>
<p>57 и ныне, Господи, се, тии языцы, иже ни во чтоже вменени суть, начаша владети нами и пожирати нас:</p>
<p>58 мы же людие твои, ихже нарекл еси первенцемъ единородным возлюбленным твоим, предани есмы в руки их:</p>
<p>59 и аще ради нас сотворен бысть век, вскую достояния не одержим с веком? доколе сия (будутъ)?</p>
<h4>7</h4>
<p>1 И бысть егда скончах глаголати словеса сия, послан есть ко мне ангел, иже посланъ бе ко мне в прежния нощи,</p>
<p>2 и рече ко мне: востани, ездро, и слыши словеса, яже приидох глаголати к тебе.</p>
<p>3 И рекох: глаголи, господи мой. И рече ко мне: море поставлено есть в пространне месте, дабы было глубоко и безмерно,</p>
<p>4 будет же ему вход в тесне месте поставлен, дабы подобно рекам было:</p>
<p>5 кто бо хотяй восхощет внити в море и видети е, или господствовати им, аще не пройдетъ тесноты, в широту како приити может?</p>
<p>6 и паки ино: град создан есть и поставленъ на месте полевом, есть же исполнен всеми благими:</p>
<p>7 вход его тесен и в стремнине поставлен, дабы одесную огнь был, ошуюю же вода глубока:</p>
<p>8 стезя же есть едина токмо между има проложена, сиречь между огнем и водою, едину токмо ступень человечу могущая вместити:</p>
<p>9 егда убо дастся град сей человеку в достояние, аще не пройдет когда предположеннаго бедства, како приимет достояние свое?</p>
<p>10 И рекох: тако, Господи. И рече ко мне: тако есть и израилева часть:</p>
<p>11 их бо ради сотворих век, и егда преступилъ есть адам законоположения моя, суждено бысть еже сотворено есть:</p>
<p>12 и сотворишася входи сего века тесни и болезненни и трудни, мали же и лукави, и бедствъ полни и трудом великим утвержденни,</p>
<p>13 ибо болшаго века входи пространни и безопасни и творящии безсмертный плод:</p>
<p>14 аще убо входящии не внидут, иже живут, в тесная и суетная сия, не возмогут прияти, яже суть уготована:</p>
<p>15 ныне убо вскую ты смущаешися, егда еси тленен, и что мятешися ты, егда еси смертен?</p>
<p>16 и вскую не приял еси в сердцы твоем, еже есть будущее, но еже настоящее?</p>
<p>17 Отвещах и рех: владыко Господи! се, устроилъ еси законом твоим, яко праведнии наследятъ сия, нечестивии же погибнут:</p>
<p>18 праведнии же понесут тесноту надеющеся пространных: иже бо нечестиво сотвориша, и тесноту пострадавше пространных не узрят.</p>
<p>19 И рече ко мне: несть судия паче Бога, ни разумеваяй паче вышняго:</p>
<p>20 погибают бо мнози настоящии, понеже не радятъ о предположеннем Божии законе:</p>
<p>21 повелевая бо повеле Бог приходящим, егда приидоша, что творяще живи будут, и что храняще казними не будут:</p>
<p>22 тии бо не суть увещани, и противишася ему, и положиша себе помышление суетное,</p>
<p>23 и представиша себе обхождение грехов, и глаголаша вышнему не быти, и путий его не познаша,</p>
<p>24 и закон его уничижиша, и обетования его отвергоша, и в законех его веры не имеша, и дел его не совершиша:</p>
<p>25 того ради, ездро, тшетная тщетнымъ и полная полным:</p>
<p>26 се, время приидет, и будет, егда приидутъ знамения, яже предрекох тебе, и явится невеста, и являющися покажется, яже ныне крыется от земли,</p>
<p>27 и всяк, иже избавлен есть от предреченныхъ злых, той узрит дивная моя:</p>
<p>28 открыетбося сын мой Иисус с теми, иже с ним суть, и насладятся, иже оставлени суть, в летех четырех стех:</p>
<p>29 и будет по летех сих, и умрет сынъ мой христос, и вси иже дыхание имут человецы,</p>
<p>30 и обратится век в древнее молчание дний седмь, якоже в прежних судех, тако яко да никто останется:</p>
<p>31 и будет по днех седми, и возбудится, иже не у бдит, век и умрет растленный,</p>
<p>32 и земля издаст тех, иже в ней спят, и прах, иже в нем молчанием обитают, и хранилища издадут вданныя им души:</p>
<p>33 и открыется вышний на престоле суда, и пройдут беды, и долготерпение соберется:</p>
<p>34 суд же един пребудет, истина станет, и вера возможет,</p>
<p>35 и дело последовати будет, и мзда покажется, и правды воспрянут, и неправды не возобладают.</p>
<p>36 И рекох: первый авраам о содомлянехъ молился, и моисей за отцы согрешшия в пустыни,</p>
<p>37 и иже по нем за израиля во дни ахаза и самуила,</p>
<p>38 давид о сокрушении, и соломон за сих, иже приидоша во освящение,</p>
<p>39 и илиа за тех, иже дождь прияша, и за мертва, да оживет,</p>
<p>40 и езекиа за люди во дни сеннахирима, и мнози за многих:</p>
<p>41 аще убо ныне, егда тленное возрасте, и неправда умножена есть, и молишася праведнии за нечестивых, вскую и ныне тако не будет?</p>
<p>42 И отвеща ко мне и рече: настоящий векъ не есть конец, слава в нем частая пребывает: того ради молишася за немощных:</p>
<p>43 день бо судный будет конец времене сего и начало времене будущаго безсмертия, в немже мимоиде тление,</p>
<p>44 разрушися невоздержность, отсечено есть неверие, возрасте же правда, возсия истина:</p>
<p>45 тогда бо никтоже может спасти того, иже погибе, ни потопити того, иже победи.</p>
<p>46 И отвещах и рекох: сие есть слово мое первое и последнее, яко лучше бе не дати земли адаму, или егда уже дана бысть, удержати его, да не согрешит:</p>
<p>47 что бо пользует человеком в настоящемъ веце жити в скорби, и мертвым чаяти казни?</p>
<p>48 о, что сотворил еси, адаме? аще бо ты согрешил еси, не единаго тебе сотворися падение, но и наше, иже от тебе произыдохом:</p>
<p>49 что бо пользует нам, аще обещано есть нам безсмертное время, мы же смертная дела соделахом?</p>
<p>50 и яко предреченно есть нам вечное упование, мы же строптивии суетни сотворихомся?</p>
<p>51 и яко отложена суть нам жилища здравия и покоя, мы же лукаво жили есмы?</p>
<p>52 и яко пред(у)готована есть слава вышняго защитити тех, иже позде пожиша, мы же по стропотным путем ходихом?</p>
<p>53 и яко показан будет рай, егоже плодъ нерастлен пребывает, в немже есть покой и врачба,</p>
<p>54 мы же не внидем, в неблагодарных бо местехъ пожихом?</p>
<p>55 и яко паче звезд возблистают лица тех, иже воздержание имеяху, наша же лица паче тмы черна?</p>
<p>56 ибо не помышляхом живуще, егда беззаконие творихом, яко имамы по смерти терпети.</p>
<p>57 И отвеща и рече: сие есть помышление подвига, имже подвизатися будет на земли рожденный человек,</p>
<p>58 да аще побежден будет, претерпит еже рекл еси, аще же победит, восприимет еже глаголю:</p>
<p>59 понеже сей есть живот, о немже моисей рече, егда живяше, к людем, глаголя: избери себе живот, да живеши:</p>
<p>60 не вероваша же ему, но ни после его пророком, ниже мне, иже глаголал есмь им,</p>
<p>61 яко не была бы скорбь в погубление их, якоже будет радость тем, имже усоветовано есть спасние.</p>
<p>62 И отвешах и рекох: вем, Господи, яко назван есть вышний милосерд, понеже помилуетъ тех, иже не у в век приидоша,</p>
<p>63 и яко милует тех, иже житие творятъ по закону его,</p>
<p>64 и долготерпелив есть, яко долготерпитъ сим, иже согрешиша, яко своему творению,</p>
<p>65 и щедр есть датель, яко даяти хощетъ по требованием,</p>
<p>66 и многомилосерд, понеже умножает милосердие тем, иже и настоящии суть, и иже минуша, и иже будут:</p>
<p>67 аще бо не умножит милосердия своего, не оживет век с теми, иже наследят в нем, и дарствует:</p>
<p>68 понеже аще бы не дарствовал от благости своея, да облегчатся сии, иже беззаконие сотвориша от своих беззаконий, то не возмогла бы десятотысящная часть жива быти человеков:</p>
<p>69 и судия, аще бы не простил оным, иже изцелени суть словом его, и потребил бы множество распрей,</p>
<p>70 не бы осталися быша в безчисленнем множестве, разве мали зело.</p>
<h4>8</h4>
<p>1 И отвеща ко мне и рече: сей век сотворилъ вышний многих ради, будущий же ради малых:</p>
<p>2 реку же тебе уподобление, ездро: како же вопросиши земли, и речет ти, яко дастъ земли много болши, от неяже будет скудельное, мало же праха, отонудуже злато бывает: тако и деяние настоящаго века:</p>
<p>3 мнози убо сотворени суть, не мнози же спасутся.</p>
<p>4 И отвещах и рекох: душе моя! пожри убо разумение и поглоти мудрость,</p>
<p>5 понеже обещала еси слушати, и пророчествовати хотящи, не бо дано есть тебе время, разве токмо жити:</p>
<p>6 о, Господи! аще не попустиши рабу твоему, да помолимся пред тобою, и даси нам семя въ сердце и чувству очищение, отонудуже плодъ был бы, где жити возможет всяк растленный, иже носити будет место человека?</p>
<p>7 един бо еси, и едино сотворение мы есмы руку твоею, якоже глаголал еси:</p>
<p>8 и како ныне в ложеснах создано есть тело, и подаеши составы? содержится во огни и въ воде твое творение, и девять месяц терпит твое создание твою тварь, яже в нем создана есть:</p>
<p>9 самое же еже хранит, и еже хранится, обоя сохранятся: сохраненая же некогда паки издают ложесна, яже в них растоша:</p>
<p>10 повелел бо еси от самых членов, сиречь от сосцев издаяти млеко плоду сосцев,</p>
<p>11 да питается то, еже создано есть, даже до времене некоего, и потом управиши его твоему милосердию:</p>
<p>12 воспитал еси его твоею правдою и научилъ еси его закону твоему и наказал еси его твоим разумом,</p>
<p>13 и умертвиши его якоже твое сотворение, и паки оживиши его, якоже дело твое:</p>
<p>14 аще убо погубиши его, иже толикими труды создан есть, твоим повелением удобно есть устроити, да и то, еже творяшеся, сохранится:</p>
<p>15 и ныне, Господи, возглаголю: о всяцем человеце ты паче веси, и о людех твоих, о нихже болезную,</p>
<p>16 и о наследии твоем, егоже ради азъ рыдаю, и ради израиля, о немже скорбен есмь, и иакова ради, о немже аз болезную:</p>
<p>17 сего ради начну молитися пред тобою за мя и за них, яко вижду падение наше, иже обитаемъ на земли:</p>
<p>18 но слышах скорость судии, иже приидет,</p>
<p>19 сего ради услыши глас мой и разумей слово мое, и возглаголю пред тобою. Начало словес ездриных, прежде неже взят бысть.</p>
<p>20 И рех: Господи, иже обитаеши во век, егоже очи вознесенны на вышняя и на воздусе,</p>
<p>21 и егоже престол безценный есть и слава непостижима, емуже предстоят вои ангелстии с трепетом, ихже сохранение в ветре и огни обращается, егоже слово истинно и глаголы вечнии,</p>
<p>22 егоже повеление крепко и разсмотрение страшно, егоже зрак изсушает бездны и гнев растаявати творит горы и истина свидетелствует:</p>
<p>23 услыши молитву раба твоего и во ушеса приими моление творения твоего:</p>
<p>24 егда бо живу, глаголати буду, и егда разумею, отвещати буду: не смотри на людий твоих грехи, но иже тебе во истине служат,</p>
<p>25 ни внемли нечестивым языков начинанием, но иже твоя свидения со болезнию сохраниша,</p>
<p>26 ни помысли иже пред тобою лживо пожиша, но помяни сих, иже по воли твоей страх познаша,</p>
<p>27 ниже хощи погубити, иже скотския обычаи имеша, но воззри на тех, иже закону твоему ясно учиша,</p>
<p>28 ни прогневайся на них, иже зверей горши осуждени суть,</p>
<p>29 но возлюби сих, иже всегда на правду твою надеются и славу:</p>
<p>30 яко мы и отцы наши таковыми болезньми исчезаем,</p>
<p>31 ты же ради нас грешных милосерд наречешися:</p>
<p>32 аще бо пожелаеши, да нас помилуеши, тогда милосерд наречешися, не имеющим нам дел правды:</p>
<p>33 праведнии бо, ихже суть дела многа представленна, от своих дел приимут мзду:</p>
<p>34 что бо есть человек, да на него прогневаешися? или род растлен, да тако огорчен будеши на него?</p>
<p>35 воистинну бо никтоже от рожденных есть, иже бы нечестиво не сотворил, и от исповедающихся, иже бы не согрешил:</p>
<p>36 в том бо возвестится правда твоя и благость твоя, Господи, егда милосерд будеши им, иже не имеют существа благих дел.</p>
<p>37 И отвеща ко мне и рече: право глаголалъ еси некая, и по словесем твоим тако и будет:</p>
<p>38 понеже не истинно помышлю на здание сих, иже согрешиша прежде смерти, прежде суда, прежде погубления,</p>
<p>39 но услаждуся над праведных творениемъ и помяну пришелствие и спасение и мзды восприятие:</p>
<p>40 якоже убо глаголал есмь, тако и есть:</p>
<p>41 якоже бо земледелец сеет на земли семена многа и саждения множество садит, но не во время вся, яже сеяна суть, спасутся, но ни вся, яже сажена суть, вкоренятся: тако и иже в веце насеяни суть, не вси спасутся.</p>
<p>42 И отвещах и рекох: аще обретох благодать, возглаголю:</p>
<p>43 якоже семя земледелца аще не взыдет, или не приимет дождя твоего во время, или аще растлено будет умножением дождя:</p>
<p>44 тако погибает подобне и человек, иже рукама твоима создан бысть, и ты ему образъ именовался еси: понеже подобен еси ему, егоже ради вся создал еси и уподобилъ еси семени земледелцеву:</p>
<p>45 не прогневайся на нас, но прости людем твоимъ и помилуй наследие твое, ты же творение твое милуеши.</p>
<p>46 И отвеща ко мне и рече: яже суть настоящая, настоящим, и яже будущая, будущим:</p>
<p>47 много бо тебе останет, да можеши возлюбити мое сотворение паче мене, тебе же часто и самому приближахся, к неправедным же никогда:</p>
<p>48 но и в сем дивен еси пред вышним,</p>
<p>49 яко смирился еси якоже подобает тебе, и не судил еси тебе, да между праведными много славишися:</p>
<p>50 того ради беды многи и нищеты сотворятся тем, иже обитают век на последок, понеже во мнозей гордыни ходиша:</p>
<p>51 ты же о тебе разумей и о подобных тебе взыскуй славу:</p>
<p>52 вам бо отверст есть рай, насаждено есть древо жизни, пред(у)готовано есть будушее время, готово есть изобилие, создан есть град, искушен есть покой, совершенна есть благостыня и совершенна премудрость:</p>
<p>53 корень зла знаменан есть от вас, немощь и молие от вас скрыто есть, и во ад бежитъ растление в забвении:</p>
<p>54 преидоша болезни, и явлено есть на конецъ сокровище безсмертия:</p>
<p>55 не прилагай убо испытовати о множестве погибающих,</p>
<p>56 ибо и тии, приемлюще свободу, уничижиша вышняго, и закон его презреша, и пути его оставиша,</p>
<p>57 еще же и праведных его попраша,</p>
<p>58 и рекоша в сердцы своем: несть Бога, аще и ведяху, яко умирают:</p>
<p>59 якоже бо вас приимут яже предреченна суть, тако тех жажда и мучения, яже уготована суть: ибо не хотяше человека погубити,</p>
<p>60 но и тии, иже сотворени суть, оскверниша имя того, иже сотвори их, и неблагодарни быша тому, иже уготовал им живот:</p>
<p>61 сего ради суд мой ныне приближается,</p>
<p>62 яже не всем показах, токмо тебе и тебе подобным не многим. И отвещах и рекох:</p>
<p>63 се, ныне, Господи, показал еси мне множество знамений, яже начнеши творити в последний час, но не показал еси мне, в кое время.</p>
<h4>9</h4>
<p>1 И отвеща ко мне и рече: мерящь мери время в себе самем: и будет, повнегда увидиши, егда прейдет часть некоторая знамений, яже предречена суть,</p>
<p>2 тогда уразумееши, яко то самое есть время, в неже начнет вышний посещати век, иже от него сотворен бысть:</p>
<p>3 и егда узрится в веце зыбание местъ и людий смущение,</p>
<p>4 тогда уразумееши, яко о сих глаголаше вышний от дний, иже быша пред тобою от начала:</p>
<p>5 якоже бо все, еже сотворено есть въ веце, начало имать, тако и скончание, и скончание есть явлено:</p>
<p>6 тако и вышняго времена начала имеют явленна в чудесех и силах, и скончания в деянии и знамениих:</p>
<p>7 и будет, всяк иже спасется и иже возможетъ избежати делами своими и верою, еюже веровасте,</p>
<p>8 останется от предреченных бед и узритъ спасние мое на земли моей и в пределех моих, яко освятих мене от века:</p>
<p>9 и тогда умилятся, иже ныне отступиша от путий моих, и в мучениих пребудут тии, иже отвергоша я в презорстве:</p>
<p>10 иже бо не познаша мя, живуще благодеяния получивше,</p>
<p>11 и иже возненавидеша закон мой, егда еще бяху имеюще свободу и егда еще бяше им отверсто покаяния место, не уразумеша, но уничижиша,</p>
<p>12 сим подобает по смерти в мучении познати:</p>
<p>13 ты убо ктому не буди любопытлив, како нечестивии мучитися будут, но испытуй, како праведнии спасутся, и ихже век, и ради которыхъ век, и когда.</p>
<p>14 И отвещах и рекох:</p>
<p>15 древле глаголах и ныне глаголю и после возглаголю, яко множае суть, иже погибнут, нежели иже спасутся, якоже умножаются волны над каплю.</p>
<p>16 И отвеща ко мне и рече:</p>
<p>17 какова нива, такова и семена, и каковы цвети, таковы и пестроты, и каков делатель, таково и дело, каков земледелец, таково и земледелство, понеже время бяше века:</p>
<p>18 и ныне егда бых уготовляющь тем, иже ныне суть, прежде неже бысть век, въ немже бы обитали: и никтоже противу рече мне:</p>
<p>19 тогда бо всяк, и ныне творец в мире семъ уготованнем, и в жатве неоскудевающей, и в законе неизследимем растлени суть нравы своими:</p>
<p>20 и разсмотрих век, и се, бяше беда ради помышлений, яже в нем приидоша:</p>
<p>21 и видех, и простих ему зело, и сохранихъ мне ягоду от грозда и саждение от колена многа:</p>
<p>22 да погибнет убо множество, еже без вины рождено есть, и да сохранится ягодица моя и насаждение мое, еже великим трудомъ соверших:</p>
<p>23 ты же, аще и еще спустиши седмь дний инех, но да не постишися в них,</p>
<p>24 пойдеши на поле цветное, идеже дом несть создан, и снеси токмо от цветов полевых, и мяса да не вкусиши, и вина не пиеши, но токмо цветы:</p>
<p>25 молися вышнему непрестанно, и прииду и возглаголю с тобою.</p>
<p>26 И идох, якоже рече мне, на поле, еже зовется ардаф, и седох тамо в цветех, и от трав селных ядох, и бысть ми пища их в сытость.</p>
<p>27 И бысть по седмих днех, и аз лежахъ на сене, и сердце мое паки смущашеся, якоже прежде.</p>
<p>28 И отверзошася уста моя, и начах глаголати пред вышним и рекох:</p>
<p>29 о, Господи! тя нам показуяй показался еси отцем нашим в пустыни непроходней и неплодней, егда бяху исходяще от египта,</p>
<p>30 и глаголющь рекл еси: ты, израилю, послушай мя, и семя иаковле, вонми словесем моим:</p>
<p>31 се бо, аз сею закон мой, и сотворитъ в вас плод, и прославитеся в нем во век:</p>
<p>32 ибо отцы ваши приемлюще закон не сохраниша и законная моя не соблюдоша, и бысть плод закона неродящь: ниже бо можаше, понеже твой бе:</p>
<p>33 зане, иже прияша, погибоша не сохраняюще, еже в них сеяно бысть:</p>
<p>34 и се, обычай есть, да егда прииметъ земля семя, или корабль море, или сосудъ некий пищу или питие: егда будет повреждено то, в немже сеяно есть, или то, в немже поставлено есть,</p>
<p>35 купно и то, еже насеяно или поставлено есть, или яже прията суть, истребляются, и восприятая уже не пребывают пред нами: нам же не тако сотворено бысть:</p>
<p>36 мы бо, иже закон прияли есмы, согрешающе погибохом, и сердце наше, еже восприя его:</p>
<p>37 яко закон не погибе, но пребывает во своемъ труде.</p>
<p>38 И егда глаголах сия в сердцы моем, воззрех очима моима и видех жену в десней стране, и се, сия рыдаше и плакаше со гласомъ великим и душею боляше зело, и одеяние ея раздрано, и пепел на главе ея.</p>
<p>39 И оставих помышления, в которых быхъ мысля, и обратихся к ней</p>
<p>40 и рекох ей: о чем плачеши, и что болиши душею?</p>
<p>41 И рече ко мне: остави мя, господи мой, да восплачу себе и приложу болезни, яко зело огорчихся душею и смирена есмь зело.</p>
<p>42 И рекох ей: что страждеши? рцы ми. И рече ко мне:</p>
<p>43 неплодна бых аз раба твоя и не родих, имеющи мужа лет тридесять:</p>
<p>44 аз бо на всяк час и на всяк день, и лет сих тридесять молюся вышнему день и нощь:</p>
<p>45 и бысть, по тридесятих летех услыша мя Бог рабу твою, и виде смирение мое, и внят скорбению моему, и даде мне сына: и ублажихся о нем зело аз и муж мой и вси граждане мои, и почтихом зело всесильнаго:</p>
<p>46 и вскормих его с трудом великим:</p>
<p>47 и бысть, егда возрасте и прииде пояти жену, сотворих день пирный.</p>
<h4>10</h4>
<p>1 И бысть, егда вниде сын мой в чертог свой, паде и умре:</p>
<p>2 и превратихом вся светлая, и восташа вси граждане мои во утешение мое, и почих даже до другаго дне до нощи:</p>
<p>3 и бысть, егда вси почиваху, да мя утешат, да покоюся: и востах нощию, и бежах, и приидох, якоже видиши, на сие поле,</p>
<p>4 и помышляю уже не возвратитися во град, но зде пребывати, и не ясти, ниже пити, но безпрестани рыдати и поститися дондеже умру.</p>
<p>5 И оставих словеса, в нихже бех, и отвещахъ с яростию к ней и рекох:</p>
<p>6 буя паче всех жен, не видиши ли плача нашего и яже нам случишася?</p>
<p>7 яко сион мати наша всякою скорбию скорбитъ и смирением смирена есть и плачет вельми:</p>
<p>8 и ныне понеже вси рыдаем и скорбни есмы, яко вси прискорбни есмы, ты же скорбиши о единем сыне:</p>
<p>9 вопроси бо земли, и речет тебе, яко сия есть, ейже подобает рыдати падения толикихъ на ней раждающихся:</p>
<p>10 и от нея от начала вси рождени, инии же приидут, и се, едва не вси в погибель отходят, и истребление бывает множеству их:</p>
<p>11 и кто убо имать рыдати паче сея, яже толь велие множество погубила, нежели ты, яже о единем болезнуеши?</p>
<p>12 аще же речеши мне: яко несть плачь мой подобен земли, понеже плод чрева моего погубих, егоже в печалех породих и с болезнию родих,</p>
<p>13 земля же по пути земли, отиде же в ней множество настоящее, якоже случися:</p>
<p>14 и аз тебе реку: якоже ты с трудомъ родила еси, тако и земля дает плод свой человеку от начала ему, иже сотворил ю:</p>
<p>15 ныне убо воздержи сама у себе болезнь твою и крепко носи яже тебе случишася падения:</p>
<p>16 аще бо оправдиши предел Божий и советъ его, приимеши во время и в таковых похвалишися:</p>
<p>17 вниди убо во град к мужу твоему.</p>
<p>18 И рече ко мне: не сотворю, ни вниду во град, но зде умру.</p>
<p>19 И приложих еще глаголати к ней и рекох:</p>
<p>20 не твори сего словесе, но соизволи совету моему: колико бо падение сиону? утешися ради болезни Иерусалима:</p>
<p>21 видиши бо, яко освящение наше опусте, и олтарь наш сотрен есть, и церковь наша разорена есть,</p>
<p>22 и псалтир наш смирен есть, и песнь умолче, и радость наша разрушена есть, и свет светилника нашего угашен есть, и кивот завета нашего расхищен есть, и святая наша осквернена суть, и имя, еже воззвано есть над нами, едва не осквернено есть, и чада наша укорение претерпеша, и священницы наши сожжени суть, и левити наши в пленение отидоша, и девицы наша осквернены суть, и жены наша насилие пострадаша, и праведнии наши восхищени суть, и отроцы наши изгибнуша, и юноши наши служиша, и крепцыи наши изнемогоша:</p>
<p>23 а сие всех паче знамение сиону, яко испаде от славы своея, ибо и предан есть в руки ненавидящих ны:</p>
<p>24 ты убо оттряси твою печаль многую и отложи от себе множество болезней, да тя помилует крепкий, и покой сотворит тебе вышний, упокоение трудов.</p>
<p>25 И бысть егда глаголах к ней, лице ея возсия внезапу и зрак, блисташе видение ея, яко бых ужасен зело от нея и помышлях, что есть сие.</p>
<p>26 И се, внезапу испусти шум гласа великий, страха полный, яко поколебатися земли от шума жены.</p>
<p>27 И видех, и се, ктому жена не являшеся мне, но град созидашеся, и место показовашеся от оснований великих: и устрашихся и возопихъ гласом великимъ</p>
<p>28 и рекох: где есть уриил ангел, иже от начала прииде ко мне? понеже той мя сотвори приити во множестве ужаса ума сего, и бысть конец мой в растление, и молитва моя в поношение.</p>
<p>29 И егда бых глаголющь аз сия, се, прииде ко мне и виде мя:</p>
<p>30 и се, бых лежащь яко мертв, и разумъ мой отчужден бысть: и удержа десницу мою, и укрепи мя, и постави мя на нозе мои, и рече ми:</p>
<p>31 что тебе есть? и вскую смущен есть разум твой и чувства сердца твоего? и вскую смущаешися? И рекох: яко оставил мя еси,</p>
<p>32 и аз убо сотворих по словесем твоим, и изыдох на поле, и се, видех и вижду, яко не могу провещати.</p>
<p>33 И рече ко мне: стани яко муж, и возвещу ти. И рекох:</p>
<p>34 глаголи, господи мой, ты ко мне и не остави мя, яко да не всуе умру,</p>
<p>35 яко видех, яже не ведях, и слышу, яже не вем: или чувство мое лжет, и душа моя мечтание видит?</p>
<p>36 ныне убо молю тя, да скажеши рабу твоему о ужасе сем.</p>
<p>37 И отвеща ко мне и рече:</p>
<p>38 слыши мя, и научу тя, и реку тебе о коихъ боишися, яко вышний откры тебе тайны многи,</p>
<p>39 виде прав путь твой, яко безпрестани скорбиши о людех твоих и зело рыдаеши сиона ради.</p>
<p>40 Сей убо разум видения, еже тебе явися мало прежде:</p>
<p>41 юже видел еси рыдающую, начал еси утешати ю,</p>
<p>42 ныне же уже лица женска не видиши, но явися тебе град созидаемый,</p>
<p>43 и яко возвещаше тебе о падении сына своего, сие есть решение:</p>
<p>44 сия жена, юже видел еси, сия есть сион: и понеже рече тебе, юже и ныне узриши яко град создан,</p>
<p>45 и яко рече тебе, яко безплодна бяше лет тридесять: сиречь, за еже бяху летъ тридесять, егда не бысть в нем еще жертва приношена:</p>
<p>46 и бысть по летех тридесятих, созда соломонъ град и принесе приношения тогда, егда роди неплоды сына.</p>
<p>47 А еже рече тебе, яко воспита его с трудом, сие бяше обитание во Иерусалиме.</p>
<p>48 А еже рече тебе, яко сын мой грядый в свой чертог мертв бысть, и случися ему падение, то бяше, еже сотворено есть падение Иерусалиму.</p>
<p>49 И се, видел еси подобие ея, и яко сына рыдаше, начал еси утешати ю. И о сих, яже случишася, сия подобаше тебе открыти.</p>
<p>50 И ныне видит вышний, яко душею прискорбенъ еси и яко всем сердцем терпиши о нем, яви тебе светлость славы его и красоту лепоты его.</p>
<p>51 Сего бо ради рекох тебе, да живеши в поли, идеже несть дом создан.</p>
<p>52 Ведях бо аз, яко вышний начинаше тебе показовати сия:</p>
<p>53 сего ради рекох тебе, да приидеши на ниву, идеже несть основания зданию:</p>
<p>54 ниже бо можаше дело здания человеческаго содержатися на месте, идеже начинаше вышняго град показоватися.</p>
<p>55 Ты убо не бойся, ниже да устрашится сердце твое, но вниди и виждь светлость и величество созидания, колико возможно есть тебе видениемъ очес (видети).</p>
<p>56 И по сих услышиши, колико приемлет слышание ушес твоих слышати.</p>
<p>57 Ты бо блажен еси паче многих и званъ еси пред вышняго яко не мнози.</p>
<p>58 В нощи же, яже заутра будет, пребуди зде,</p>
<p>59 и покажет тебе вышний оная видения вышших, яже сотворит вышний обитающим на земли въ последния дни.</p>
<p>60 И спах ту нощь и другую, якоже рече мне.</p>
<h4>11</h4>
<p>1 И видех сон, и се, восхождаше от моря орел, емуже бяху дванадесять крил пернатых и главы три.</p>
<p>2 И видех, и се, простираше криле свои по всей земли, и вси ветри небеснии надыхаху въ него и собирахуся.</p>
<p>3 И видех, и от перия его раждахуся сопротивная перия, и тая творяхуся в перийцах дробныхъ и малых:</p>
<p>4 ибо главы его бяху покойны, и средняя глава бе болши инех глав, но та покояшеся с ними.</p>
<p>5 И видех, и се, орел летяще крилами своими и воцарися на земли и над живущими на ней.</p>
<p>6 И видех, яко повиновена бяху ему вся поднебесная, и никтоже ему противляшеся ни един от твари, яже есть на земли.</p>
<p>7 И видех, и се, воста орел на ногти своя и испусти глас перием своим, глаголя:</p>
<p>8 не бдите вси вкупе, спите един кийждо в месте своем и по времени бдите,</p>
<p>9 главы же на последок да сохранятся.</p>
<p>10 И видех, и се, глас не исхождаше от глав его, но от среды тела его.</p>
<p>11 И исчислих противная перия его, и се, сих бяше осмь.</p>
<p>12 И видех, и се, о десную страну воста едино перо и воцарися над всею землею.</p>
<p>13 И бысть, егда царствоваше, прииде ему конец, и не явися место его, и ино воста и царствоваше: тое много держа время.</p>
<p>14 И бысть, егда царствоваше, и грядяше конецъ его, да не явится якоже прежднее,</p>
<p>15 и се, глас испущен бысть тому, глаголя:</p>
<p>16 слыши ты, еже толико время держало еси землю, сия возвещаю тебе, прежде неже начнеши не являтися:</p>
<p>17 никтоже последи тебе одержит время твое, но ни пол его.</p>
<p>18 И воздвижеся третие и одержа началство, якоже и преждняя, и не явися и тое.</p>
<p>19 И тако случашеся всем иным, коемуждо особно началство содержати и паки никогда явитися.</p>
<p>20 И видех, и се, во время последствующее перие воздвизахуся о десную страну, да одержатъ и тии началство, и от тех быша, иже содержаху, но обаче абие не являхуся:</p>
<p>21 ибо и нецыи от них воздвизахуся, но не содержаху началства.</p>
<p>22 И видех по сих, и се, не явишася дванадесять перий и два перийца.</p>
<p>23 И ничтоже бяше остало в теле орли, токмо две главы покоящияся и шесть перийц.</p>
<p>24 И видех, и се, шестим перийцам разделена суть два и пребыста под главою, яже есть на десней стране, ибо четыри пребыша в месте своем.</p>
<p>25 И видех, и се, подкрилия мышляху себе воздвигнути и одержати началство.</p>
<p>26 И видех, и се, едино воздвижено есть, но абие не явися,</p>
<p>27 и вторая скорее, неже прежняя, не явишася.</p>
<p>28 И видех, и се, два, яже остастася въ себе сами, помышляста и тая царствовати.</p>
<p>29 И в том егда помышляста, и се, едина от покоящихся глав, яже бяше средняя, возбуждашеся: сия бо бяше от дву главу болшая.</p>
<p>30 И видех, яко соединены суть две главы с собою,</p>
<p>31 и се, обращена есть глава с теми, яже с нею бяху, и снеде два подкрылята, яже помышляста царствовати.</p>
<p>32 Сия же глава устраши всю землю и обладаше на ней теми, иже обитают на земли, с трудностию многою, и власть обдержа над кругом земнымъ паче всех крил, яже быша.</p>
<p>33 И видех по сих, и се, средняя глава внезапу не явися, и сия якоже криле.</p>
<p>34 Остастеся же две главы, яже и те такожде царствовасте на земли и над обитающими на ней.</p>
<p>35 И видех. и се, пожре глава, сущая о десную страну, оную, яже о шуюю.</p>
<p>36 И слышах глас глаголющь ми: зри противу тебе и разсмотряй еже видиши.</p>
<p>37 И видех, и се, якоже лев разгневанъ от леса рыкающь, и видех, яко испускаше глас человеческии ко орлу, и рече глаголя:</p>
<p>38 слыши ты, и возглаголю тебе, и речет вышний тебе:</p>
<p>39 не ты ли еси, иже остался от четырехъ животных, яже сотворих царствовати в веце моем, и да чрез них приидет конец века их?</p>
<p>40 и четвертый грядый победи вся животная, яже преидоша, и властию одержа век со трепетомъ многим и всю вселенную с трудностию лютою, и обиташе толико времен на крузе земнем съ лестию:</p>
<p>41 и судил еси землю не со истиною,</p>
<p>42 сокрушил бо еси кротких и повредил еси миролюбивых, и возлюбил ложных, и разорилъ еси жилища их, иже плод творяху, и смирилъ еси стены их, иже тебе не повредиша:</p>
<p>43 и взыде укорение твое к вышнему и гордыня твоя ко крепкому,</p>
<p>44 и узре вышний гордая времена, и се, скончана суть, и беззакония его исполнишася:</p>
<p>45 сего ради не являйся ты, орле, и криле твои грозныя и перийца твоя строптивая, и главы твоя лукавыя, и ногти твои злейшии, и все тело твое суетное,</p>
<p>46 яко да прохладится вся земля и обратится свободна от твоея силы, и уповает на судъ и милосердие того, иже сотвори ю.</p>
<h4>12</h4>
<p>1 И бысть, егда глаголаше лев словеса сия ко орлу, и видех:</p>
<p>2 и се, яже оста глава, и не явишася четыри крила оная, яже к нему преидоша и воздвигошася да царствуют, и бяше царство их скудно и молвы полно.</p>
<p>3 И видех, и се, та не являхуся, и все тело орлее возжигашеся, и устрашися земля зело, и аз от молвы и ужаса ума и от велика страха воспрянух и рех духу моему:</p>
<p>4 се, ты подал еси мне то в том, яко испытуеши пути вышняго:</p>
<p>5 се, еще утружден есмь душею и духомъ моим изнемогох зело, и ниже малая есть во мне сила от множества боязни, еюже устрашихся нощи сея:</p>
<p>6 ныне убо помолюся вышнему, да мя укрепитъ даже до конца.</p>
<p>7 И рекох: владыко Господи, аще обретох благодать пред очима твоима, и аще оправдан есмь пред тобою паче многих, и аще истинно взыде моление мое пред лицем твоим,</p>
<p>8 укрепи мя и яви мне рабу твоему толкование и разделение видения грознаго сего, да совершеннее утешиши душу мою:</p>
<p>9 достойна бо мене имел еси показати мне времена последняя. И рече ко мне:</p>
<p>10 сие есть толкование видения сего:</p>
<p>11 орла егоже видел еси восходяща от моря, то есть царство, еже видено бысть в видении даниила брата твоего,</p>
<p>12 но несть ему протолковано, яже азъ ныне тебе протолкую.</p>
<p>13 Се, дние грядут, и востанет царство на земли, и будет боязнь вящшая всем царством, яже быша прежде его:</p>
<p>14 царствовати же будут на ней царие дванадесять, един по единому,</p>
<p>15 ибо вторый начнет царствовати, и той одержитъ вящшее время паче дванадесяти:</p>
<p>16 сие есть толкование дванадесяти крил, яже видел еси.</p>
<p>17 И егоже слышал еси глас, иже глаголаше, не от глав его исходящь, но от средины тела его,</p>
<p>18 сие есть толкование: яко после времене царства того родятся рвения не мала, и бедствовати имать, яко да падет, и не падет тогда, но паки возставится в свое начало:</p>
<p>19 а яже видел еси подкрилец осмь прилепляющихся крилам его,</p>
<p>20 сие есть толкование: востанут в томъ осмь царей, ихже будут времена легка и лета скорая, и два убо от них погибнут:</p>
<p>21 приближающуся же времени среднему, четыри сохранятся во время, егда начнет приближатися время его да скончается, двое же на конец сохранятся.</p>
<p>22 А яко видел еси три главы покоящияся,</p>
<p>23 сие есть толкование: в последняя его воздвигнет вышний три царства и призовет въ ня многих, и пообладают землею:</p>
<p>24 и иже обитают на ней, с трудом многимъ на всех, иже быша прежде сих, сего ради тии названи суть главы орли:</p>
<p>25 сии бо будут, иже возоглавят нечестия его и иже совершат последняя его.</p>
<p>26 А яко видел еси главу болшую неявляющуюся, сие есть толкование ея: яко единъ от них на одре своем умрет, но обаче с мучением,</p>
<p>27 ибо два, иже пребудут, мечь их пояст:</p>
<p>28 единаго бо мечь пояст сущих с ним, но обаче и сей мечем на последок падет.</p>
<p>29 А яже видел еси два подкрилия восходящая на главу, яже есть о десную страну,</p>
<p>30 сие есть толкование: сии суть, ихже соблюде вышний в конец свой, то есть царство скудное и скорбей полно.</p>
<p>31 Якоже видел еси и льва, егоже виделъ еси от леса возбудившася, рыкающа и глаголюща ко орлу, и обличающа его и неправды его всеми словесы его, якоже слышал еси:</p>
<p>32 сей есть ветр, егоже сохранил вышний на конец на них и на нечестия их, и обличитъ тех и обявит пред теми прелести их,</p>
<p>33 поставит бо их на суде живых: и будет, егда обличит их, тогда накажет их:</p>
<p>34 ибо останок людий моих избавит с бедностию, иже сохранени суть на концах моих, и ублажитъ их, дондеже приидет конец день суда, о немже глаголах тебе от начала.</p>
<p>35 Сей сон, егоже видел еси, и сия суть толкования.</p>
<p>36 Ты убо един достоин был еси знати тайну сию вышняго:</p>
<p>37 напиши убо вся сия в книгу, яже виделъ еси, и положи я в месте сохранне,</p>
<p>38 и научиши сим мудрыя от людий твоих, ихже сердца веси, яко могут прияти и хранити тайны сия:</p>
<p>39 ты же еще потерпи зде иных дний седмь, да тебе показано будет все, еже изволится вышнему показати тебе. И отиде от мене.</p>
<p>40 И бысть, егда услыша весь народ, яко проидоша седмь дний, и аз не возвратихся во град, и собрашася вси от меншаго даже до болшаго, и приидоша ко мне и рекоша ми, глаголюще:</p>
<p>41 что согрешили есмы тебе и что неправо содеяхом на тя, яко оставляяй нас селъ еси на месте том?</p>
<p>42 ты бо нам остался еси един от всехъ людий, якоже грозд от винограда и яко светилникъ в месте мрачне и яко пристанище и корабль спасеный от бури:</p>
<p>43 или недоволна нам суть злая, яже приключаются?</p>
<p>44 аще убо ты нас оставиши, коль лучше бы нам было, аще быхом сожжени были и мы с сожжением сиона?</p>
<p>45 ниже бо мы есмы лучши тех, иже тамо умроша. И плакаша гласом великим. И овещахъ к ним и рекох:</p>
<p>46 уповай, израилю, и не скорби ты, доме иаковль:</p>
<p>47 есть бо память о вас пред вышним, и крепкий не забы вас в напасти:</p>
<p>48 аз бо не оставих вас, ни отидох от вас, но приидох на сие место, да помолюся о разорении сиона, да взыщу милосердие за смирение святыни вашея:</p>
<p>49 и ныне идите един кийждо в дом свой, и аз прииду к вам по днех сих.</p>
<p>50 И отиде народ, якоже рекох ему, во град:</p>
<p>51 аз же седох на поли седмь дний, якоже ми повеле, и ядох токмо от цветов селных, и от трав сотворена бысть мне пища во днехъ тех.</p>
<h4>13</h4>
<p>1 И бысть по днех седми, и видех сон нощию:</p>
<p>2 и се, от моря ветр воставаше, да возмутитъ вся волны его.</p>
<p>3 И видех, и се, возмогаше той человекъ с тысящьми небесными, и аможе лице свое обращаше, да воззрит, трепетаху вся, яже под ним видяхуся,</p>
<p>4 и аможе исхождаше глас от уст его, возжизахуся вси, иже слышаху глас его, якоже покоится земля, егда услышит огнь.</p>
<p>5 И видех по сем, и се, собирашеся множество людий, ихже не бе числа, от четырех ветръ небесных, да победят человека, иже изыде от моря.</p>
<p>6 И видех, и се, сам себе извая гору велику и возлете на ню:</p>
<p>7 аз же исках видети страну или место, откуду изваяна бысть гора, и не могох.</p>
<p>8 И по сем видех, и се, вси, иже собрани суть на него, да поборют его, бояхуся зело, обаче дерзаху ратовати.</p>
<p>9 И се, егда увиде стремление множества грядущаго, не воздвиже руки своея, ни оружия держаше и ни котораго орудия браннаго, токмо якоже видех:</p>
<p>10 понеже испусти из уст своих аки дохновение огня, и от устен его яко дух пламене, и от языка своего испускаше искры и бури, и соединена суть вся вкупе сия, дохновение огня и дух пламене и множество бури:</p>
<p>11 и нападе на множество во устремлении, еже уготовано бысть ополчатися, и пожже всехъ (и искорени), яко абие ничтоже видено бяше от безчисленна множества, разве токмо прахъ и дыма воня. И видех и устрашихся.</p>
<p>12 И по сих видех того человека сходящаго с горы и зовуща к себе множество иное мирное:</p>
<p>13 и приступаху к нему лица человеков многих, некиих радующихся и некиих скорбящих, нецыи же привязани, нецыи приводяще от тех, иже приношахуся. И изнемогох от множества страха, и возбудихся и рекох:</p>
<p>14 ты от начала показал еси рабу твоему чудеса сия, и достойна мя имел еси, да приимеши молитву мою:</p>
<p>15 и ныне покажи мне еще толкование сна сего,</p>
<p>16 якоже бо мню в чувстве моем, горе иже оставлени будут во дни тыя, и наипаче горе сим, иже не суть оставлени,</p>
<p>17 иже бо не суть оставлени, скорбни бяху:</p>
<p>18 разумею ныне, яже суть отложена на последния дни, и усрящут их, но и тех, иже оставлени суть:</p>
<p>19 сего бо ради приидоша в беды великия и в нужды многия, якоже показуют сония сия:</p>
<p>20 обаче легчае есть бедствующему приити на сие, неже прейти яко облаку от века и ныне видети, яже случатся в последняя времена. И отвеша ко мне и рече:</p>
<p>21 и видения толкование реку тебе, и о нихже глаголал еси, отверзу ти.</p>
<p>22 Понеже о сих рекл еси, иже оставлени суть, сие есть толкование:</p>
<p>23 иже отимет беду в то время, той сохранися: иже в беду впадоша, сии суть, иже имеютъ дела и веру к крепчайшему:</p>
<p>24 веждь убо, яко болши ублажени суть иже оставлени, паче тех, иже мертви суть.</p>
<p>25 Сия толкования видению: яко видел еси мужа восходяща от сердца морскаго,</p>
<p>26 той есть, егоже хранит вышний многа времена, иже самим собою избавит сотворение свое и той разсмотрит, иже оставлени суть.</p>
<p>27 А яко видел еси от уст его исходити аки дух и огнь и бурю,</p>
<p>28 и яко не держаше меча и ни орудия браннаго, порази бо стремление его множество, еже прииде ратовати его, сие есть толкование:</p>
<p>29 се, дние грядут, егда начнет вышний избавляти сих, иже на земли суть,</p>
<p>30 и приидет ужас ума на тех, иже обитают на земли,</p>
<p>31 и инии иных помыслят воевати, град на град и место на место, и язык на языкъ и царство на царство:</p>
<p>32 и будет, егда будут сия, и случатся знамения, яже прежде показах ти, и тогда открыется сын мой, егоже видел еси яко мужа восходяща:</p>
<p>33 и будет, егда услышат вси языцы глас его, и оставит един кийждо во стране своей брань свою, юже имут другъ на друга,</p>
<p>34 и соберется во едино собрание множество безчисленно, яко хотяще приити и ополчитися на него:</p>
<p>35 той же станет на верху горы сиона:</p>
<p>36 сион же приидет и явится всем уготованъ и создан, якоже видел еси гору изваяну без рук:</p>
<p>37 той же сын мой обличит, яже изобретоша языцы, нечестия их та, яже к бури приближишася ради лукавых помышлений их и мучений, имиже начнут мучитися,</p>
<p>38 яже подобна суть пламени: и погубит ихъ без трудности, по закону, иже огню подобенъ есть.</p>
<p>39 А яко видел еси его собирающаго к себе иное множество мирное:</p>
<p>40 сии суть десять колен, иже пленени быша от земли своея во дни осии царя, егоже плени салманасар царь ассирийский и преведе ихъ за реку, и преведени суть в землю иную,</p>
<p>41 тии же себе даша совет той, да оставятъ множество языков, и дабы прошли в дальную страну, идеже никогда обиташе род человеческий,</p>
<p>42 или тамо хранити законная своя, ихже не храняху во стране своей:</p>
<p>43 входами же тесными реки евфрата внидоша:</p>
<p>44 сотворил бо им тогда вышний знамения и уставил жилы речныя, дондеже пройдут:</p>
<p>45 оною бо страною бяше путь мног, путьствовати лето едино и пол, ибо страна та зовется арсареф:</p>
<p>46 тогда обиташа тамо даже до последняго времене: и ныне паки егда начнут приходити,</p>
<p>47 паки вышний уставит жилы речныя, да возмогут пройти: сих ради видел еси множество с миром:</p>
<p>48 но и иже оставлени суть от людий твоих, сии суть, иже обрящутся внутрь предел моих:</p>
<p>49 будет убо, егда начнет погубляти множество тех, иже собрани суть языцы, защититъ их, иже премогоша людий,</p>
<p>50 и тогда покажет им велие множество чудес.</p>
<p>51 И рекох аз: владыко Господи, сие ми покажи, чесо ради видех мужа восходяща от сердца морскаго? И рече мне:</p>
<p>52 якоже не можеши сия испытати, или знати, яже суть во глубине морстей, тако не можетъ кийждо видети на земли сына моего, или тех, иже с ним суть, токмо во время дне.</p>
<p>53 Сие есть толкование сония, еже виделъ еси и егоже ради просвещен еси зде един:</p>
<p>54 оставил бо еси твой и окрест моего упражднялся еси закона и искал еси:</p>
<p>55 житие бо твое устроил еси в премудрости и чувство твое назвал еси материю:</p>
<p>56 и того ради показах тебе мзды у вышняго: будет бо по инех триех днех, иная к тебе возглаголю и изявлю тебе тяжкая и дивная.</p>
<p>57 И идох и приидох на поле, много славя и хваля вышняго о дивных, яже по времени творяше,</p>
<p>58 и яко управляет сие, и яже суть во временех сотворена: и седох ту три дни.</p>
<h4>14</h4>
<p>1 И бысть в третий день, и аз седях под дубом, и се, глас изыде противу мене от купины и рече: ездро, ездро! И рекох:</p>
<p>2 се, аз, Господи. И востах на нозе мои. И рече ко мне:</p>
<p>3 открываяся откровен есмь на купине и глаголах ко моисею, егда служаху людие мои во египте,</p>
<p>4 и послах его и изведох люди моя от египта, и возведох его на гору синайску и держах его пред собою дни многи,</p>
<p>5 И возвестих ему чудеса многа и показахъ ему времен тайная и конец, и заповедахъ ему глаголя:</p>
<p>6 сия во явление сотвориши словеса и сия скрыеши:</p>
<p>7 и ныне тебе глаголю:</p>
<p>8 знамения, яже показах, и сония, яже видел еси, и толкования, яже ты веделъ еси, в сердцы твоем положи я,</p>
<p>9 ты бо восприят будеши от всех, обратишися остатний с советом моим и с подобными твоими, дондеже скончаются времена:</p>
<p>10 яко век погуби юность свою, и времена приближаются старетися:</p>
<p>11 на дванадесять бо частей разделен есть век, и проидоша его десятая и полдесятыя части,</p>
<p>12 осташася же его после полдесятыя части:</p>
<p>13 ныне убо устрой дом твой и накажи люди твоя, и утеши смиренных их и отрецыся уже тления,</p>
<p>14 и отпусти от себе смертное помышление и отверзи от себе тягости людския, и извлецы уже от себе немощное естество и отстави во едину страну смущающая тя помышления, и тщися преселитися от времен сих:</p>
<p>15 яже бо видел еси ныне случившаяся злая, паки тех горшая сотворят:</p>
<p>16 колико бо изнеможет век от старости, толико умножатся на обитающих злая:</p>
<p>17 удалибося далече истина, и приближися лжа: уже бо тщится приити еже виделъ еси видение.</p>
<p>18 И овещах и рекох: пред тобою, Господи:</p>
<p>19 се бо, аз пойду, якоже повелел еси мне, и накажу настоящия люди: а иже родятся, кто научит я?</p>
<p>20 поставлен бо есть век во тме: иже обитают в нем, без света:</p>
<p>21 понеже закон твой сожжен есть, того ради никтоже знает, яже от тебе сотворена суть, или яже начнутся дела:</p>
<p>22 аще бо обретох благодать пред тобою, посли в мя дух свят, да напишу все, еже сотворено бысть в веце от начала, яже быша в законе твоем писана, да возмогут человецы обрести стезю, и иже восхотят жити в последних временех, да живут.</p>
<p>23 И отвеща ко мне и рече: шед собери люди и речеши к ним, да не ищут тебе дний четыредесять,</p>
<p>24 ты же уготови себе дщиц много и возми с собою сариа, давриа, салемиа, ехана и асиеля, пять их, иже уготовани суть к писанию скоро:</p>
<p>25 и приидеши семо, и аз возжгу в сердцы твоем светилник разума, и не угаснет, дондеже скончаются, яже начнеши писати:</p>
<p>26 и когда совершиши, некая явственно да сотвориши, некоторая мудрым сокровенно предаси, в заутрии бо в сей час начнеши писати.</p>
<p>27 И идох, якоже ми повеле, и собрахъ вся люди и рекох:</p>
<p>28 слыши, израилю, словеса сия:</p>
<p>29 странствоваша отцы наши от начала во египте и избавлени суть оттоле,</p>
<p>30 и прияша закон жизни, егоже не сохраниша, егоже и вы по них преступисте:</p>
<p>31 и дана вам есть земля в жребий, и земля сион, и отцы ваши и вы беззаконие сотвористе и не содержасте путий, ихже повеле вам вышний:</p>
<p>32 а понеже праведный судия есть, отял от вас во время, еже дарова:</p>
<p>33 и ныне вы зде есте, и братия ваша въ вас суть:</p>
<p>34 аще убо повелите чувству вашему и поучите сердце ваше, живи содержани будете и по смерти милость наследите:</p>
<p>35 суд бо по смерти приидет, егда паки оживем, и тогда праведных имена явятся и нечестивыхъ дела покажутся:</p>
<p>36 ко мне убо никтоже да приступит ныне, ни взыщет мене даже до четыредесяти дний.</p>
<p>37 И приях пять мужей, якоже заповеда мне, и идохом в поле и пребыхом ту.</p>
<p>38 И бысть в заутрии, и се, глас воззва мя глаголя: ездро! отверзи уста твоя и пий, имже тя напою.</p>
<p>39 И отверзох уста моя, и се, чаша полна подаяшеся мне: и сие, имже бе исполнена, бяше якоже вода, цвет же ея огню подобен.</p>
<p>40 И приях и пих: и тогда, егда пиях, сердце мое мятяшеся разумом, и в персех моихъ возрасташе премудрость, ибо дух мой содержашеся памятию:</p>
<p>41 и отверста быша уста моя и не быша затворена ктому.</p>
<p>42 Вышний даде разум пятим мужем, и писаша, яже глаголахуся ужасы нощныя, ихже не ведяху.</p>
<p>43 Нощию же ядяху хлеб, аз же во дни глаголахъ и нощию не молчах.</p>
<p>44 И написаны суть за четыредесять дний книги двести четыри.</p>
<p>45 И бысть егда совершишася четыредесять дний,</p>
<p>46 глагола вышний, рекий: первая, яже ппсалъ еси, в яве постави, и да чтут достойнии и недостойнии:</p>
<p>47 последняя же седмьдесят сохрани, да предаси их мудрым от людий твоих:</p>
<p>48 в тех бо есть корень разума, и премудрости источник, и ведения река. И сотворих тако.</p>
<h4>15</h4>
<p>1 Се, глаголи во уши людем моим словеса пророчества, яже дам во уста твоя, глаголет Господь:</p>
<p>2 и сотвори, да на хартии напишутся, яко верна и истинна суть:</p>
<p>3 не бойся от помышлений на тя, ниже да смутятъ тя неверности глаголющих,</p>
<p>4 понеже всяк неверный в неверии своем умрет.</p>
<p>5 Се, аз наведу (рече Господь) на круг земный злая, мечь и глад, и смерть и погубление,</p>
<p>6 понеже оскверни беззаконие всю землю, и наполнена суть дела их вредная.</p>
<p>7 Сего ради рече Господь:</p>
<p>8 уже не умолчу о нечестиих их, яже беззаконно соделовают, ни потерплю им, яже зле творят: се, кровь неповинная и праведная вопиет ко мне, и души праведных вопиют безпрестанно:</p>
<p>9 отмщая отмщу им, рече Господь, и восприиму всяку кровь неповинную от тех ко мне.</p>
<p>10 Се, людие мои яко стада к заколению ведутся, уже не потерплю того, еже обитати имъ в земли египетстей,</p>
<p>11 но изведу я рукою сильною и мышцею высокою, и поражу (египетъ) казнию якоже прежде, и растлю всю землю его:</p>
<p>12 восплачется египет, и основания его казнию избиена будут и наказанием, яже наведет ему Бог:</p>
<p>13 восплачут делателе делающии землю, яко оскудеют семена их от ржи и града и от звезды страшныя.</p>
<p>14 Горе веку, и иже обитают в нем:</p>
<p>15 понеже приближися мечь и сокрушение их, и востанет язык на язык к брани, и мечь в руках их.</p>
<p>16 Будет бо непостояние человеком, и инии иных одолевающии вознерадят о цари своем, и началницы путий о делех своих в могутстве своем.</p>
<p>17 Восхощет бо человек во град ити и не возможет:</p>
<p>18 гордыни бо их ради гради смятутся, домы сокрушатся, человецы убоятся.</p>
<p>19 Не умилосердится человек ко искреннему своему, на разорение домов их во оружие, на расхищение имений их, глада ради хлебнаго и оскобления многа.</p>
<p>20 Се, аз созываю, рече Господь, вся цари земския, еже мене боятися, иже суть от востока и юга, от севера и ливана, ко обращению къ себе, и воздати, яже воздаша тем:</p>
<p>21 якоже творят даже до днесь избраннымъ моим, тако сотворю и воздам в недра их. Сия глаголет Господь Бог:</p>
<p>22 не пощадит десница моя грешников, и не престанет мечь на проливающих кровь неповинную на земли:</p>
<p>23 изыде огнь от гнева его, и пожре основания земли, и грешники яко хврастие зажжено.</p>
<p>24 Горе сим, иже согрешают и не содержатъ заповедий моих, рече Господь,</p>
<p>25 не прошу им: отидите, сынове, от власти, не оскверняйте святыни моея.</p>
<p>26 Яко весть Господь всех, иже согрешаютъ ему, сего ради предаде их в смерть и въ заколение.</p>
<p>27 Уже бо приидоша на круг земный злая, и пребудете в них, не избавит бо вас Бог, понеже согрешисте пред ним.</p>
<p>28 Се, видение грозное, и лице его от востока:</p>
<p>29 и изыдут рождения змиев аравскихъ на колесницах многих: якоже дыхание (ветровъ) число их понесется по земли, яко уже убоятся и вострепещут вси, иже их услышат:</p>
<p>30 кармоняне неистовствующии во гневе изыдутъ яко вепри от дубравы и приидут в силе велицей, и станут на брань с ними и опустошатъ часть земли ассирийския:</p>
<p>31 и по сих превозмогут змиеве помнящии рождение свое и обратятся согласующе в силе велицей на постизание их:</p>
<p>32 сии смутятся, и умолчат в силе их, и обратят нозе свои на бежание:</p>
<p>33 и от области ассирийския обстоятель обстанетъ их и скончает единаго от них, и будетъ боязнь и страх в полце их, и рвение на цари их.</p>
<p>34 Се, облацы от востока и севера даже до полудне, и лице их грозно зело, исполнено гнева и бури:</p>
<p>35 и сразятся между собою и сразят звезду многу на земли и звезду их: и будет кровь от меча даже до утробы,</p>
<p>36 и гной человеческий даже до седла велблюждя, и будет боязнь и страх мног на земли,</p>
<p>37 и устрашатся, иже узрят гнев сей, и трепет приимет их:</p>
<p>38 и по сем воздвигнутся бури многи от полудне и севера, и часть ина от запада,</p>
<p>39 и премогут ветри от востока, и отворятъ его, и облак, егоже воздвиже во гневе, и звезда на сотворение страха от восточна ветра и западна повредится:</p>
<p>40 и воздвигнутся облацы велии и зелнии, полни гнева, и звезда, да устрашат всю землю и обитающих на ней, и возлиют на всяко место высоко и вознесеное звезду страшную,</p>
<p>41 огнь и град, и мечи летающия и воды многи, яко да наполнятся вся поля и вси источницы исполнением вод многих:</p>
<p>42 и сокрушат грады и стены, и горы и холмы, (и удолия) и древа дубравная, и сена лужная и жита их,</p>
<p>43 и пройдут непоколеблеми до вавилона и сокрушатъ его:</p>
<p>44 соберутся к нему, и обыдут его, и излиютъ звезду и всю ярость нань: и взыдет прахъ и дым даже до небесе, и вси, иже окрест, возрыдают о нем,</p>
<p>45 и иже под ним останут, послужат тем, иже устрашиша их.</p>
<p>46 И ты, асие, согласна во упование вавилона, и слава лица его:</p>
<p>47 горе тебе бедней! понеже уподобилася еси ему и украсила еси дщери твоя в любодеянии, ко угождению и прославлению в любовных твоих, иже с тобою похотеша всегда блудити:</p>
<p>48 ненавиденному подражала еси во всех делехъ его и в начинаниих его.</p>
<p>49 Сего ради, рече Господь, послю на тя злая, вдовство, убожество и глад, и мечь и губителство на разорение домов твоих от насилия и смерти,</p>
<p>50 и слава силы твоея якоже цвет изсхнет, егда востанет зной, иже послан есть на тя:</p>
<p>51 изнеможеши якоже убожайшая язвена и наказана от жен, яко не возмогут тебе прияти сильнии и любовницы.</p>
<p>52 Еда аз тако возревную тебе, рече Господь,</p>
<p>53 аще бы не заклала еси избранных моихъ во всяко время, возвышающи на поражение руце и глаголющи на смерть их, егда упивалася еси?</p>
<p>54 украси лепоту лица твоего:</p>
<p>55 мзда блужения твоего в недрех твоих, сего ради воздаяние приимеши.</p>
<p>56 Якоже сотвориши избранным моим, рече Господь, тако сотворит тебе Бог и предаст тя во злая:</p>
<p>57 и чада твоя гладом погибнут, ты же мечемъ падеши, и гради твои сокрушатся, и вси твои в поли оружием падут:</p>
<p>58 и иже суть в горах, гладом погибнутъ и ясти будут мяса своя от глада хлеба и кровь пити от жажды воды:</p>
<p>59 неблагополучна чрез моря приидеши и паки приимеши злая,</p>
<p>60 и в прехождении поразят град избиенный, и искоренят некую часть земли твоея, и часть славы твоея истребят, паки возвращающеся къ вавилону превращенному:</p>
<p>61 и разорена будеши им яко хврастие, и тии будут тебе аки огнь,</p>
<p>62 и пожрут тя и грады твоя, землю твою и горы твоя, и вся дубравы твоя и древеса плодоносная огнем пожгут,</p>
<p>63 сыны твоя в пленение поведут, и дани твоя в корысть возмут, и славу лица твоего истребят.</p>
<h4>16</h4>
<p>1 Горе тебе, вавилоне и асиа! горе тебе, египте и сириа!</p>
<p>2 Препояшитеся вретищем и власяницами и плачите сынов ваших и болезнуйте, яко приближися сокрушение ваше:</p>
<p>3 послан есть на вас мечь, и кто есть, иже отвратит его?</p>
<p>4 послан есть на вас огнь, и кто есть, иже угасит его?</p>
<p>5 послана суть на вас злая, и кто есть, иже отметнет я?</p>
<p>6 еда отженет кто льва алчуща в лес? или угасит огнь во хврастии скоро, егда начнет возгарати?</p>
<p>7 еда отразит кто стрелу от стрелца крепкаго испущенную?</p>
<p>8 Господь крепкий посылает злая, и кто есть, иже отженет я?</p>
<p>9 изыде огнь от гнева его, и кто есть, иже угасит его?</p>
<p>10 блеснет молниею, и кто не убоится? возгремит, и кто не ужаснется?</p>
<p>11 Господь воспретит, и кто до основания не сокрушится от лица его?</p>
<p>12 Земля сотрясеся и основания ея, море волнуется из глубины, и волны его возмутятся и рыбы его от лица Господня и от славы силы его.</p>
<p>13 Понеже крепка десница его, яже лукъ напряже: стрелы его остры, яже от него посылаются, не оскудеют, егда начнут посылатися в концы земли.</p>
<p>14 Се, посылаются злая и не возвратятся, дондеже приидут на землю.</p>
<p>15 Огнь возгарается и не угаснет, дондеже скончает основания земли.</p>
<p>16 Имже образом не возвращается стрела послана от сильнаго стрелца, тако не возвратятся злая, яже послана будут на землю.</p>
<p>17 Горе мне, горе мне! кто мя избавит во дни тыя?</p>
<p>18 Начало болезней, и многа стенания: начало глада, и многи погибели: начало браней, и убоятся власти: начало зол, и вострепещутъ вси.</p>
<p>19 Во время же то что сотворю, егда приидутъ злая?</p>
<p>20 Се, глад и казнь, и скорбь и теснота, послани суть бичи во исправление:</p>
<p>21 и во всех сих не обратятся от беззаконий своих, ни биения памятствовати будут всегда.</p>
<p>22 Се, будет обилие ни во чтоже на земли, тако яко возмнят себе быти управленъ мир, и тогда возрастут злая на земли, мечь, глад и велико смятение.</p>
<p>23 От глада бо мнози, иже обитают на земли, погибнут, и мечь изгубит прочих, иже останутъ от глада.</p>
<p>24 И мертвии яко мотыла извержени будут, и не будет, иже утешит их: опустеетъ бо земля, и гради ея разорени будут.</p>
<p>25 Не останется, иже возделает землю и иже посеет на ней.</p>
<p>26 Древеса дадут плоды, и кто обымет я?</p>
<p>27 гроздие созреет, и кто потопчет е? будет бо мест великое опустение.</p>
<p>28 Восхощет бо человек человека видети, или глас его слышати,</p>
<p>29 зане останут от града десять, и два от нивы, иже сокрыются в густых дубравах и въ разселинах каменных.</p>
<p>30 Имже образом оставляются в масличиихъ и на всяцем древе три или четыри маслины,</p>
<p>31 или якоже в винограде обранем гроздие оставляются от тех, иже прилежно виноградъ обирают:</p>
<p>32 тако оставятся во днех онех три или четыри от изследующих домы их мечем.</p>
<p>33 И оставлена будет земля пуста, и нивы ея состареются, и путие ея и вся стези ея тернием зарастут, зане не пройдут человецы по ним.</p>
<p>34 Восплачут девы не имущия обручников, восплачутъ жены не имеющия мужей, восплачут дщери их не имеющия помощи:</p>
<p>35 обручницы их в брани скончаются, и мужие их во гладе истребятся.</p>
<p>36 Слышите сия и познайте я, раби Господни.</p>
<p>37 Се, слово Господне, приимите е: не веруйте богом, о нихже рече Господь:</p>
<p>38 се, приближаются злая и не умедлят.</p>
<p>39 Имже образом бременатая егда родитъ в девятый месяц сына своего, приближающуся часу рождения ея, прежде часов двух или триехъ болезни обдержат чрево ея, и исходящу младенцу от чрева, не закоснят ни на едину черту:</p>
<p>40 тако не укоснят злая произыти на землю, и век возстенет, и болезни обымут и.</p>
<p>41 Слышите слово, людие мои, уготовайтеся на брань, и во злых тако будите, якоже пришелцы земли:</p>
<p>42 продаяй аки бегаяй, а купуяй аки погубляяй,</p>
<p>43 торгуяй аки плода не приемляй, и созидаяй аки той, иже обитати не имать:</p>
<p>44 сеяй, яко иже не пожнет: тако иже виноградъ режет, яко не имый обирати его:</p>
<p>45 иже посягают, тако аки чад не сотворят: и иже не посягают, тако яко вдовицы.</p>
<p>46 Того ради, иже трудятся, вотще трудятся:</p>
<p>47 плоды бо их иноплеменницы пожнут и имения их расхитят, и домы превратят и сынов ихъ пленят, ибо во пленении и гладе родят чада своя.</p>
<p>48 И иже куплю деют хищением, коль долго украшают грады и домы своя, и одержания и лица своя,</p>
<p>49 толико паче возненавижду их за грехи их, рече Господь.</p>
<p>50 Якоже ненавидит блудница жену мудру и добру зело,</p>
<p>51 тако возненавидит правда неправду, егда украшается, и клевещет на ню в лице, егда приидет иже защищает изыскующаго всяк грехъ на земли:</p>
<p>52 сего ради не уподобляйтеся ей, ни деломъ ея.</p>
<p>53 Яко еще мало, и возмется беззаконие от земли, а правда воцарится над вами.</p>
<p>54 Да не глаголет грешник, яко не согреши, понеже углие огненное возгорится на главе его, иже глаголет: не согреших пред Господемъ Богом и славою его.</p>
<p>55 Се, Господь весть вся дела человеческая и начинания их, и помышления их и сердца их.</p>
<p>56 Рече бо: да будет земля, и бысть: да будетъ небо, и бысть.</p>
<p>57 И словом его звезды сотворены суть, и знает число звезд:</p>
<p>58 иже испытует бездны и сокровища их, иже измерил есть море и зачатие его,</p>
<p>59 иже заключи море посреде вод и повеси землю на водах словом своим,</p>
<p>60 иже простре небо яко камару, на водахъ основа е,</p>
<p>61 иже положи в пустыни источники водныя и на верху гор езера, во испущение рек из высокаго камене, да напаяют землю,</p>
<p>62 иже сотвори человека и положи сердце его посреде тела, и вложи ему дух и животъ и разумъ</p>
<p>63 и дыхание Бога вседержителя, иже сотвори вся и испытует вся сокровенная в сокровенныхъ земли:</p>
<p>64 той знает начинание ваше, и яже мыслите в сердцах ваших согрешающе и хотяще утаити грехи ваша.</p>
<p>65 Сего ради Господь испытуяй испыта вся дела ваша и обличит вас всех,</p>
<p>66 и вы посрамлени будете, егда произыдутъ греси ваши пред человеки, и беззакония предстанут, яже обвиняти будут в день той.</p>
<p>67 Что сотворите, или како сокрыете грехи ваша пред Богом и ангелы его?</p>
<p>68 Се, судия Бог, бойтеся его, останитеся от грех ваших и забудите беззакония ваша уже творити их во век, и Бог изведетъ вас и избавит от всякия скорби.</p>
<p>69 Се бо, возгарается огнь на вас, языцы мнози, и восхитят некиих от вас и заколютъ на жертву идолом:</p>
<p>70 и иже соизволят им, будут им в посмехъ и в поношение и в попрание.</p>
<p>71 Будет бо местом место, и от соседнихъ градов востанут мнози на боящихся Господа.</p>
<p>72 Будут аки неистови, ни когоже щадяще на расхищение и запустение еще боящимся Господа:</p>
<p>73 ибо опустошат и расхитят стяжания ихъ и из домов их изженут я.</p>
<p>74 Тогда явится искушение избранных моих, якоже злато, еже искушается от огня.</p>
<p>75 Слышите, возлюбленнии мои, рече Господь: се, пред вами суть дние скорби, и от сих избавлю вас.</p>
<p>76 Не бойтеся, ни сумневайтеся, яко Бог предводитель ваш есть.</p>
<p>77 И иже хранит заповеди и повеления моя, рече Господь Бог, да не преотягчат вас греси ваши, ниже превзыдут беззакония ваша.</p>
<p>78 Горе иже стисняются от грех своих и покрываются беззаконии своими:</p>
<p>79 имже образом нива стисняется от дубравы, и тернием покрывается стезя ея, еюже не проходит человек, и исторгается, и посылается на сожжение огню.</p>
