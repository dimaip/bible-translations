<h4>1</h4>
<p>И бысть, егда поражаше александр македонский сын филиппа, иже изыде от земли хеттиим, порази и дариа царя персскаго и мидскаго, и воцарися вместо его первый во елладе,</p>
<p>и состави брани многи, и одержа твердыни многи, и уби цари земския,</p>
<p>и пройде даже до краев земли, и взя корысти многих языков. и умолче земля пред ним. и возвысися, и вознесеся сердце его.</p>
<p>И собра силу крепку зело, и началствова над странами и языки и мучительми, и быша ему в данники.</p>
<p>И по сих паде на ложе и позна, яко умирает:</p>
<p>и созва отроки своя благородныя, иже с ним бяху совоспитани от юности его, и раздели им царство свое еще жив сый.</p>
<p>И царствова александр лет дванадесять и умре.</p>
<p>И обладаша отроцы его кийждо в месте своем.</p>
<p>И возложиша вси диадимы по смерти его, и сынове их по них лета многа, и умножиша злая на земли.</p>
<p>И изыде от них корень греха антиох епифан, сын антиоха царя, иже бе залогом в риме: и царствова в лете сто тридесять седмем царства еллинскаго.</p>
<p>Во днех тех изыдоша от израиля сынове беззаконнии и наустиша многих глаголюще: пойдем и завещаем завет с языки, иже окрест нас, яко отнележе отлучихомся от них, обретоша нас многа злая.</p>
<p>И благоувидеся слово во очию их:</p>
<p>и предизбрашася нецыи от людий и идоша ко царю: и даде им власть творити оправдания языческая.</p>
<p>И создаша (себе) училище во Иерусалиме по законом языческим.</p>
<p>И сотвориша себе необрезание, и отступиша от завета святаго, и сопрягошася языком, и продашася еже творити лукавое.</p>
<p>И уготовася царство пред антиохом: и умысли царствовати во египте, яко да царствует над двема царствома.</p>
<p>И вниде во египет в народе тяжце, на колесницах и на слонех, и на всадниках и на кораблех многих.</p>
<p>И состави брань на птоломеа царя египетскаго: и убояся птоломей от лица его и побеже, и падоша язвени мнози.</p>
<p>И взяша грады тверды в земли египетстей: и взя корысти земли египетския.</p>
<p>И обратися антиох, повнегда порази египта во сто четыредесять третие лето: и взыде на израиля и на Иерусалим в народе тяжце,</p>
<p>и вниде во святилище с гордынею, и взя олтарь златый и светилник свещный и вся сосуды его,</p>
<p>и трапезу предложения и возлиялники, и фиалы и кадилницы златыя, и катапетасму и венцы и украшение златое, еже на лицы церкви (бяше), и сокруши вся:</p>
<p>и взя сребро и злато и сосуды вожделенныя: и взя сокровища тайная, ихже обрете.</p>
<p>И взем вся отиде в землю свою, и сотвори убийство, и глагола в гордости велицей.</p>
<p>И бысть плачь велик во израили на всяцем месте их.</p>
<p>И возстенаша началницы и старейшины, девы и юноши изнемогоша, и красота женская изменися.</p>
<p>Всяк жених прия плачь, и седящая на одре брачне бысть в печали.</p>
<p>И потрясеся земля на обитающих на ней, и весь дом иаковль облечеся студом.</p>
<p>И по двою лету дний посла царь началника данем во грады иудины. и прииде во Иерусалим с народом великим</p>
<p>и глагола к ним словеса мирная во льсти. и вероваша ему. и нападе на град внезапу и порази его язвою великою и погуби люди многи от израиля:</p>
<p>и взя корысти града и сожже его огнем, и разори домы его и стены его окрест:</p>
<p>и плениша жен и чад, и скоты разделиша,</p>
<p>и оградиша град давидов стеною великою и крепкою и башнями крепкими, и бысть им в крепость:</p>
<p>и посадиша тамо людий грешников, мужей беззаконных, и возмогоша в ней:</p>
<p>и положиша оружия и брашна, и собираху корысти Иерусалимския, и полагаху тамо: и быша в сеть велику,</p>
<p>и бысть в ловителство святыни и в диавола лукаваго израилю выну.</p>
<p>И пролияша кровь неповинную окрест святилища и оскверниша святыню.</p>
<p>И бежаша обитающии во Иерусалиме их ради, и бысть обитание чуждим: и бысть чуждо семени рождения своего, и чада его оставиша его.</p>
<p>святыня его разорена яко пустыня, праздницы его обращени суть во плачь, субботы его в поношение, честь его во уничижение:</p>
<p>по славе его умножися безчестие его, и высота его обращена бысть во плачь.</p>
<p>И писа царь антиох всему царству своему, да будут вси людие едино,</p>
<p>и оставит кийждо закон свой. и соизволиша вси языцы по слову царя (антиоха).</p>
<p>И мнози от израиля изволиша служению его и пожроша идолом и оскверниша субботу.</p>
<p>И посла царь книги рукою вестников во Иерусалим и во грады иудины, да пойдут вслед законов чуждих земли</p>
<p>и возбранят всесожжения и жертву и возлияние от святыни, и омерзят субботы и праздники,</p>
<p>и осквернят святыню и святых,</p>
<p>и созиждут требища и капища и кумирницы, и да жрут мяса свиная и скоты общыя:</p>
<p>и да оставят сыны своя необрезаны, еже осквернити душы их во всяцей нечистоте и осквернении,</p>
<p>яко да забудут закон и изменят вся оправдания (Божия).</p>
<p>И иже аще не сотворит по глаголу цареву, да умрет.</p>
<p>По всем словесем сим написа всему царству своему и пристави надзиратели над всеми людьми: и повеле градом иудиным жрети во всяцем граде.</p>
<p>И собрашася мнози от людий к ним, всяк оставивый закон Господень: и сотвориша лукавая на земли</p>
<p>и положиша израиля в тайных во всяцем убежищи их.</p>
<p>И в пятыйнадесять день месяца хаслева, в лето сто четыредесять пятое создаша мерзость запустения на олтари (Божии), и во градех иудиных окрест создаша требища.</p>
<p>И пред дверьми домов и на стогнах кадяху,</p>
<p>и книги закона (Божия), ихже обретоша, сожгоша огнем, раздирающе (их).</p>
<p>И идеже обреташеся у кого книга завета Господня, и аще кто соизволяше закону Господню, по повелению цареву закалаху его.</p>
<p>В силе своей творяху сице людем израилевым, обретающымся во всяцем месяце и месяце во градех.</p>
<p>И в двадесять пятый день месяца жряху в капищи, еже бе на олтари.</p>
<p>И жен обрезавших чада своя закалаша по повелению (цареву),</p>
<p>и обешаху детища за шии их, домы их расхищаху, и обрезавших я умерщвляху.</p>
<p>И мнози от людий израилевых удержашася и утвердишася в себе, еже не ясти скверных,</p>
<p>и избраша паче умрети, неже осквернитися брашны, и не хотеша преступити закона Божия святаго: и заклани быша.</p>
<p>И бысть гнев велий на израиля зело.</p>
<h4>2</h4>
<p>Во днех тех воста маттафиа сын иоаннов, сына симеоня, священник от сынов иоаривлих от Иерусалима, и седе во модине.</p>
<p>И имяше сынов пять: иоанна, иже проименовашеся гаддис,</p>
<p>и симона, иже проименовашеся фассис,</p>
<p>иуду, иже звашеся маккавей,</p>
<p>елеазара, иже проименовашеся аваран, и ионафана, иже проименовашеся апфус.</p>
<p>И виде хуления бывающая во иудеи и во Иерусалиме,</p>
<p>и рече: увы мне! почто рожден есмь видети сотрение людий моих и сотрение града святаго, и седети зде, внегда предаватися ему в руце врагов и святыни в руки чуждих?</p>
<p>бысть храм его яко человек безчестен,</p>
<p>сосуды славы его пленени отнесени суть, побиени суть младенцы его на стогнах, и юношы его падоша мечем вражиим:</p>
<p>кий язык не наследова царства его и не одержа корыстей его?</p>
<p>вся утварь его взята есть, вместо свободнаго бысть в раба:</p>
<p>и се, святая наша и красота наша и слава наша опусте, и оскверниша я языцы:</p>
<p>почто убо нам еще жити?</p>
<p>И растерза ризы своя маттафиа и сынове его, и облекошася во вретища, и плакаша зело.</p>
<p>И приидоша от царя принуждающии ко отступлению во град модин, да пожрут.</p>
<p>И мнози от израиля приложишася к ним: маттафиа же и сынове его собрашася.</p>
<p>И отвещаша посланнии от царя и реша маттафии глаголюще: князь и преславный и велий еси во граде сем, и утвержден в сынех и братиих:</p>
<p>ныне убо приступи первый и сотвори повеление царево, якоже сотвориша вси языцы и мужие иудины и оставшии во Иерусалиме, и будеши ты и дом твой посреде другов царевых: и ты и сынове твои прославитеся в сребре и злате и в дарех мнозех.</p>
<p>И отвеща маттафиа и рече гласом велиим: аще и вси языцы в дому царствия царя слушают его, еже отступити комуждо от служения отец своих, и соизволиша в заповедех его:</p>
<p>но аз и сынове мои и братия моя повинуемся закону отец наших:</p>
<p>милостив нам (буди, Боже), еже оставити закон и оправдания:</p>
<p>словес царевых не послушаем, еже преступити служение наше на десно или на шуее.</p>
<p>И яко преста глаголати словеса сия, приступи муж иудеанин пред очима всех жрети в капищи, еже в модине, по повелению цареву.</p>
<p>И виде маттафиа и возревнова, и вострепеташа внутренняя его, и возжжеся ярость его по суду (закона), и наскочив разсече его в капищи.</p>
<p>И мужа, егоже царь посла, иже принуждаше жрети, уби во время оно и капище разори.</p>
<p>И возревнова о законе, якоже же сотвори финеес замврию сыну саломлю.</p>
<p>И возопи маттафиа во граде гласом велиим глаголя: всяк ревнуяй о законе и стояй в завете да изыдет вслед мене.</p>
<p>И отбежа сам и сынове его в горы, и оставиша, елика имеяху во граде.</p>
<p>Тогда снидоша мнози ищуще суда и правды в пустыню,</p>
<p>и седоша ту сами, и сынове их и жены их, и скоти их, яко умножишася на них злая.</p>
<p>И возвещено бысть мужем царевым и силам, иже бяху во Иерусалиме граде давидове, яко отидоша мужие нецыи, иже разориша заповедь царску, в места тайная в пустыню.</p>
<p>И текоша вслед их мнози, и постигше их ополчишася на них, и составиша противу их брань в день субботный,</p>
<p>и рекоша к ним: доныне доволно, изыдите и сотворите по слову цареву, и живи будете.</p>
<p>И реша: не изыдем, ни сотворим по слову цареву, еже осквернити день субботный.</p>
<p>И ускориша на них брань.</p>
<p>И не отвещаша им, ниже камене вергоша на них, ниже заградиша мест тайных, рекуще:</p>
<p>умрем вси в простоте нашей, свидетеле будут на нас небо и земля, яко неправо погубляете нас.</p>
<p>И восташа на них в брани в субботы, и умроша сии и жены их, и сынове их и скоти их, даже до тысящи душ человек.</p>
<p>И позна маттафиа и друзи его, и плакашася о них зело.</p>
<p>И рече муж искреннему своему: аще вси сотворим, якоже братия наша сотвориша, и не воополчимся на языки о душах наших и оправданиих наших, ныне нас скоро искоренят от земли.</p>
<p>И умыслиша в день он глаголюще: всяк человек, иже аще приидет к нам на брань в день субботный, ополчимся противу его, и не умрем вси, якоже умроша братия наша в тайных.</p>
<p>Тогда собрася к ним сонмище иудейское крепцыи в силе от израиля, всяк соизволяяй закону:</p>
<p>и вси иже бежаша от злых, приложишася им и быша им во утверждение.</p>
<p>И собраша воев и побиша грешных во гневе своем и мужей беззаконных в ярости своей: прочии же бежаша во языки спастися.</p>
<p>И обыде маттафиа и друзи его, и разориша капища,</p>
<p>и обрезаша отроки необрезаныя, еликих обретоша в пределех израилевых в силе,</p>
<p>и погнаша сынов гордыни, и успе дело в руку их:</p>
<p>и удержаша закон от руки языков и от руки царей, и не даша рога грешнику.</p>
<p>И приближишася дние маттафии умрети, и рече сыном своим: ныне укрепися гордыня и обличение, и время низвращения и гнев ярости:</p>
<p>и ныне, чада, возревнуйте закону и дадите душы вашя за завет отцев наших.</p>
<p>Помяните дела отец наших яже сотвориша в родех своих, и приимете славу велию и имя вечное.</p>
<p>Авраам не во искушении ли обретен есть верен, и вменися ему в правду?</p>
<p>Иосиф во время тесноты своея сохрани заповедь и бысть господин египту.</p>
<p>Финеес отец наш внегда возревнова ревностию, прият завет священства вечнаго.</p>
<p>Иисус, егда исполни слово, бысть судия во израили.</p>
<p>Халев, егда засвидетелствова в Церкви, восприя земли наследие.</p>
<p>Давид во своей милости наследова престол царствия во век века.</p>
<p>Илиа, егда возревнова ревностию закона, взяся даже на небо.</p>
<p>Ананиа, азариа, мисаил верующе спасошася от пламене.</p>
<p>Даниил в простоте своей изятся от уст львовых.</p>
<p>И тако помышляйте по роду и роду, яко вси уповающии нань не изнемогут.</p>
<p>И от словес мужа грешна не убойтеся, понеже слава его в мотыла и в червие:</p>
<p>днесь вознесется, а утре не обрящется, яко обратися в персть свою, и помышление его погибе.</p>
<p>и вы, сынове, укрепитеся и мужайтеся в законе, яко в нем прославитеся.</p>
<p>И се, симеон брат ваш, вем, яко муж совета есть, того послушайте вся дни, той будет вам во отца.</p>
<p>И иуда маккавей, сей крепок в силе от юности своея, сей будет вам началник воинства и сотворит брань людем.</p>
<p>И вы приведите к себе вся творцы закона и отмстите мщение людий ваших:</p>
<p>воздайте воздаяние языком и внемлите в заповеди закона.</p>
<p>И благослови их: и приложися ко отцем своим.</p>
<p>И умре в лето сто четыредесять шестое: и погребоша его сынове его во гробех отец его в модине, и плакаша его весь израиль плачем велиим.</p>
<h4>3</h4>
<p>И воста иуда нарицаемый маккавей сын его вместо его.</p>
<p>И помогаху ему вси братия его и вси елицы прилепишася ко отцу его, и ополчахуся ополчением израиль с веселием.</p>
<p>И распространи славу людем своим: и облечеся в броня яко исполин и препоясася оружием своим бранным, и состави рати, защищая ополчения мечем своим,</p>
<p>и уподобися льву в делех своих, и яко скимен рыкающь в ловитве:</p>
<p>и погна беззаконныя изследуяй, и смущающих люди его пожже пламенем.</p>
<p>И слякошася беззаконнии от страха его, и вси делателе беззакония смятошася, и благопоспешно быти спасение рукою его.</p>
<p>И огорчи цари многи и возвесели иакова в делех своих, и даже до века память его во благословение:</p>
<p>и пройде грады иудины, и погуби нечестивых от них, и отврати гнев от израиля,</p>
<p>и именит бысть даже до последних земли, и собра погибающих.</p>
<p>Аполлоний же собра языки и от самарии силу велию, еже ратовати на израиля.</p>
<p>И уведа иуда и изыде во сретение ему, и порази его и уби того: и падоша язвении мнози, а прочии убегоша.</p>
<p>И взя корысти их, и мечь аполлониев отя иуда, и бысть воюя им вся дни.</p>
<p>И услыша сирон началник воев сирских, яко собра иуда совокупление и церковь верных с ним исходящих на брань,</p>
<p>и рече: сотворю себе имя, и прославлюся в царствии, и поборю иуду и сущих с ним и уничижающих слово царево.</p>
<p>(и уготовася) и приложи еже взыти: и взыде с ним полк нечестивых крепок помощи ему и сотворити отмщение на сынех израилевых.</p>
<p>И приближися даже до восхода вефоронска: и изыде иуда во сретение ему в мале.</p>
<p>Егда же увидеша полк грядущий во сретение им, реша иуде: како можем в мале суще ополчатися противу множества толикаго крепкаго? и мы утруждени есмы постом днесь.</p>
<p>И рече иуда: удобь есть объяти многих рукою малых: и несть разнствия пред Богом небесным спасти во многих или в малых:</p>
<p>яко не во множестве воев одоление брани есть, токмо от небесе крепость:</p>
<p>сии грядут к нам во множестве укоризны и беззакония, еже исторгнути нас и жены нашя и чада наша, еже взяти корысти нашя,</p>
<p>мы же ополчаемся за душы нашя и законы нашя:</p>
<p>и сам Господь сокрушит их пред лицем нашим, вы же не устрашитеся их.</p>
<p>Якоже преста глаголати, и наскочи на них внезапу, и сотреся сирон и вои его пред ним:</p>
<p>и погна его в низхождение вефорона даже до поля: и падоша от них яко осмь сот мужей, прочии же побегоша в землю филистимлю.</p>
<p>И нападе страх иудин и братии его и боязнь на вся языки, яже окрест их.</p>
<p>И дойде до царя имя его, и о ополчениих иудиных поведаху вси языцы.</p>
<p>Егда же услыша царь антиох словеса сия, разгневася яростию, и послав собра силы вся царства своего, полк крепок зело:</p>
<p>и отверзе сокровище свое, и даде оброки воином своим на лето, и заповеда им в лето быти готовым на всяку потребу.</p>
<p>И виде, яко оскуде сребро от сокровищ, и дани от стран малы, ради несогласия и язвы, яже сотвори на земли, да возмет законная, яже бяху от первых дний.</p>
<p>И устрашися, да не вознеимеет единою и дважды в росходы и даяния, яже даяше прежде пространною рукою, и избыточествова паче царей бывших прежде.</p>
<p>И смятеся душею своею зело, и умысли ити в персиду и прияти дани от стран и собрати сребра много.</p>
<p>И остави лисию человека славна и от рода царска над вещьми царскими, от реки евфрата даже до предел египетских:</p>
<p>и питати антиоха сына своего, дондеже возвратится сам.</p>
<p>И предаде ему пол силы и слонов и заповеда ему о всех, ихже совеща, и о обитающих во иудеи и Иерусалиме,</p>
<p>послати на них силу, еже сокрушити и исторгнути крепость израилеву и останок Иерусалима, и отяти память их от места,</p>
<p>и вселити сынов инородных во всех пределех их, и по жребию разделити землю их.</p>
<p>И царь взя пол силы оставших и изыде от антиохии от града царства своего, лета сто четыредесять седмаго: и прейде евфрат реку и прохождаше в вышния страны.</p>
<p>И избра лисиа птоломеа сына дорименова, и никанора, и горгию мужы сильныя от другов царевых.</p>
<p>И посла с ними четыредесять тысящ мужей и седмь тысящ конников, еже ити в землю иудину и растлити ю по словеси царску.</p>
<p>И отидоша со всею силою своею, и приидоша, и ополчишася близ аммаума на земли полевой.</p>
<p>И слышаша купцы страны тоя имя их, и взяша сребро и злато много зело и отроки: и приидоша в станы, да возмут сынов израилевых в рабы, и приложишася к ним вои сирския и земли иноплеменников.</p>
<p>И виде иуда и братия его, яко умножишася злая, и вои ополчахуся в пределех их: и познаша словеса царева, яже повеле людем сотворити в погубление и скончание.</p>
<p>И рече кийждо ко искреннему своему: востанем за истребление людий наших и ополчимся за люди нашя и святыя.</p>
<p>И собрася сонм еже быти готовым на брань и еже молитися и просити милости и щедрот.</p>
<p>И Иерусалим бе необитаемь аки пустыня: не бе входяй и исходяй от порождений его, и святыня попрана, и сынове инородных в краеградии, бысть обиталище языком: и взяся веселие от иакова, и оскуде (ту) сопель и гусли.</p>
<p>И собрашася и приидоша в массифу прямо Иерусалиму, понеже место молитвы в массифе первее израилю.</p>
<p>И постишася того дне, и облекошася во вретища, и пепел посыпаша на главы своя, и растерзаша одеяния своя,</p>
<p>и распростроша книгу закона, о нихже испытаху языцы написати на них подобия идол своих,</p>
<p>и принесоша ризы святителския и первородная и десятины: и воздвигнуша назиреев, иже наполниша дни,</p>
<p>и возопиша гласом (велиим) на небо, рекуще: что сотворим сим и камо их отведем?</p>
<p>и святая твоя попрашася и осквернишася, и священницы твои в скорби и в смирении:</p>
<p>и се, языцы собрашася на ны, да расторгнут нас: ты веси, яже помышляют на нас:</p>
<p>како возможем стати пред лицем их, аще не ты поможеши нам?</p>
<p>И вострубиша трубами и возопиша гласом велиим.</p>
<p>И посем постави иуда воеводы людий, тысящники и сотники, и пятьдесятники и десятоначалники.</p>
<p>И рекоша созидающым домы и обручающым жены, и насаждающым винограды и боязливым возвратитися комуждо в дом свой по закону.</p>
<p>И воздвижеся полк и ополчися на юг аммаума.</p>
<p>И рече иуда: препояшитеся, и будите в сыны сильны, и будите готови в заутрие ополчитися на языки сия, иже собрашася на ны растерзати нас и святая наша:</p>
<p>яко лучше есть нам умрети в брани, неже видети злая людий наших и святых:</p>
<p>и якоже воля будет на небеси, тако сотворит.</p>
<h4>4</h4>
<p>И взя горгиа пять тысящ мужей и тысящу конник избранных, и подвигоша полк нощию,</p>
<p>еже напасти на полк иудейский и побити их внезапу, и сынове краеградия быша ему вождеве.</p>
<p>И услыша иуда, и воста сам и сильнии, побити силу цареву, яже в еммауме:</p>
<p>еще бо силы расточены быша от полка.</p>
<p>И прииде горгиа в полк иудин нощию и ни единаго обрете: и искаше их в горах, понеже рече: бежат сии от нас.</p>
<p>И вкупе со днем явися иуда на поли со тремя тысящами мужей: обаче щитов и мечей не имяху, якоже хотяху.</p>
<p>И видеша полк языческий крепок вооружен и конники окрест его, и сии научени брани.</p>
<p>И рече иуда мужем, иже с ним бяху: не убойтеся множества их и устремления их не ужасайтеся:</p>
<p>помяните, како спасени быша отцы наши в мори чермнем, егда гоняше их фараон с вои многими:</p>
<p>и ныне возопиим на небо, негли како умилосердится на ны и помянет завет отцев наших и сокрушит полк сей пред лицем нашим днесь:</p>
<p>и уведят вси языцы, яко есть избавляяй и спасаяй израиля.</p>
<p>И возведоша иноплеменницы очи свои и видеша их грядущих сопротиву,</p>
<p>и изыдоша из полка на брань и вострубиша иже со иудою.</p>
<p>И сразишася: и сотрени быша языцы и побегоша в поле,</p>
<p>последнии же вси падоша мечем: и прогнаша их даже до ассаримофа и даже до поль идумейских и азотских и иамнийских, и падоша от них до триех тысящ мужей.</p>
<p>И возвратися иуда и вои его от гонения вслед их,</p>
<p>и рече к людем: не вожделейте корыстей, понеже брань противу нас:</p>
<p>и горгиа и вои его близ нас на горе: но стойте ныне противу врагов наших и поборите их, и по сих возмете корысти без боязни.</p>
<p>И еще глаголющу иуде сия, се, явися часть некая приницающая с горы.</p>
<p>И виде, яко в бег обратишася, и зажгоша полк, иже суть со иудою, дым бо зримый являше бывшее.</p>
<p>Смотрящии же сия убояшася зело: видяще же ополчение иудино в поли готово на брань, бежаша вси в землю иноплеменников.</p>
<p>И обратися иуда на корысти ополчения:</p>
<p>и взя злата много и сребра, и иакинфа и порфиры морския, и богатства велика.</p>
<p>И возвращающеся песнь пояху и благословляху Бога небеснаго, яко благ есть, яко в век милость его.</p>
<p>И бысть спасение велико израилю в день он.</p>
<p>Елицы же от иноплеменников уцелеша, пришедше возвестиша лисии вся случившаяся.</p>
<p>Он же слышав уны душею и опечалися, яко не яже хотяше, такова быша израилю, и не какова заповеда ему царь, сицевая сбышася.</p>
<p>И во грядущее лето собра лисиа мужей избранных шестьдесят тысящ и конников пять тысящ, да побиет Иерусалим.</p>
<p>И приидоша во идумею и ополчишася во вефсурех, и срете их иуда с десятию тысящьми мужей.</p>
<p>И виде полк крепок, и помолися, и рече: благословен еси, Спасе израилев, сокрушивый стремление сильнаго рукою раба твоего давида, и предал еси полк иноплеменных в руки ионафана сына сауля и носящаго оружие его:</p>
<p>заключи полк сей рукою людий твоих израиля, и да постыдятся о силе и коннице своей:</p>
<p>даждь им боязнь и растай дерзость силы их, и да поколеблются сотрением своим:</p>
<p>низложи их мечем любящих тя, и да восхвалят тебе вси ведущии имя твое в песнех.</p>
<p>И составиша брань, и падоша от полка лисии до пяти тысящ мужей, и падоша пред ними.</p>
<p>Видя же лисиа своего ополчения бывшее бежание, а иудину бывшую дерзость, и яко готови суть или жити, или умрети храбро, отиде во антиохию и собираше чуждих воев: и умножив бывшее воинство, умысли паки приити на иудею.</p>
<p>Рече же иуда и братия его: се, сотрени суть врази наши, взыдем ныне очистити святая и обновити.</p>
<p>И собрася весь полк и взыдоша на гору сион:</p>
<p>и видеша святыню опустошену, и жертвенник осквернен, и врата сожжена, и в притворех возрастоша древие аки в дубраве, или аки во единей от гор, и пастофориа разбиена.</p>
<p>И растерзаша ризы своя и плакаша плачем велиим, и возложиша пепел на главы своя,</p>
<p>и падоша лицем на землю, и вострубиша трубным знамением, и возопиша на небо.</p>
<p>Тогда повеле иуда мужем ратовати сущих в краеградии, дондеже очистит святая.</p>
<p>И избра священники непорочны волители закона Божия:</p>
<p>и очистиша святая и отвергоша камение осквернения в место нечисто:</p>
<p>и советоваша о жертвеннице всесожжения оскверненем, что ему сотворят:</p>
<p>и нападе им совет благ разорити его, да не когда будет им в поношение, яко оскверниша его языцы. и разориша жертвенник,</p>
<p>и положиша камение на горе храма на месте приличнем, дондеже приидет пророк отвещати о них:</p>
<p>и взяша камение цело по закону и создаша жертвенник нов по прежнему.</p>
<p>И создаша святая и вся яже внутрь храма, и притворы освятиша,</p>
<p>и сотвориша сосуды святыя новы, и внесоша светилник и жертвенник всесожжений и фимиамов и трапезу во храм,</p>
<p>и кадиша на жертвеннице, и возжгоша светилники, яже на подсвещнице, и светяху во храме,</p>
<p>и положиша на трапезе хлебы и простроша катапетасмы, и скончаша вся дела, яже творяху.</p>
<p>И зело рано восташа в пятый и двадесятый день месяца девятаго: сей месяц хаслев, сто четыредесять осмаго лета.</p>
<p>И принесоша жертву по закону на олтарь всесожжений новый, егоже сотвориша:</p>
<p>по времени и по дни, в оньже оскверниша его языцы, во он обновися в песнех и гуслех и кинирех и в кимвалех.</p>
<p>И падоша вси людие на лице свое и поклонишася, и благословиша на небо благопоспешившаго им:</p>
<p>и сотвориша обновление олтаря дний осмь, и принесоша всесожжения с веселием, и пожроша жертву спасения и хваления,</p>
<p>и украсиша сущее пред лицем храма венцы златыми и щитами, и обновиша врата и пастофориа, и поставиша двери.</p>
<p>И бысть веселие в людех велико зело, и отвращено бысть поношение языков.</p>
<p>И устави иуда и братия его и весь собор израилев, да празднуются дние обновления олтаря во времена своя на всяко лето дний осмь, от двадесять пятаго дне месяца хаслев с веселием и радостию.</p>
<p>И создаша во время оно гору сион, окрест стены высокия и пирги крепки, да не когда пришедше языцы поперут я, якоже прежде сотвориша.</p>
<p>И посади ту воев хранити ю, и утвердиша ю хранити вефсуру, еже имети людем в твердыню противу лица идумеи.</p>
<h4>5</h4>
<p>И бысть егда услышаша языцы окрест, яко создася олтарь и обновися святыня якоже прежде, и разгневашася зело:</p>
<p>и совещашася погубити род иаковль, иже беху посреде их, и начаша убивати в людех и истребляти.</p>
<p>И ратоваше иуда на сыны исавовы во идумеи, яже во акраватине, понеже обседяху израиля: и порази их язвою великою, и утесни их, и взя корысти их.</p>
<p>И помяну злобу сынов веаних, иже беху людем в сеть и в соблазн, во еже ловити им на путех.</p>
<p>И затворишася от него в пиргех, и наступи на них, и прокля их, и зажже пирги их огнем, со всеми яже в них бяху.</p>
<p>И пройде на сыны аммони, и обрете руку крепку и люди многи, и тимофеа вожда их.</p>
<p>И состави на них брани многи, и сотрени суть пред лицем его, и поби их,</p>
<p>и взя иазира и дщери его, и возвратися во иудею.</p>
<p>И собрашася языцы иже в галаадитиде противу израилтяном сущым в пределех их, да избиют их. и побегоша в дафему твердыню.</p>
<p>И послаша писание ко иуде и братии его, рекуще: собрашася на ны языцы, иже окрест нас, избити нас,</p>
<p>и готовятся приити и взяти твердыню, в нюже вбегохом, и тимофей есть воевода сил их:</p>
<p>ныне убо пришед избави нас от руки их, яко паде множество от нас:</p>
<p>и вси братия наша сущии в местех тувииних убиени суть, и плениша жен их и чад их и имения их, и погубиша тамо яко тысящу мужей.</p>
<p>И еще писания чтяхуся, и се, инии вестницы приидоша от галилеи в раздраных ризах, возвещающе по словесем сим, рекуще:</p>
<p>собрашася на нас от птолемаиды и тира, и сидона и всея галилеи иноплеменник, еже искоренити нас.</p>
<p>Егда же услыша иуда и людие словеса сия, собрася собор велик усоветовати, что сотворят братиям своим сущым в скорби и воюемым от них.</p>
<p>И рече иуда симону и брату своему: избери себе мужы и иди, и избави братию твою сущую в галилеи: аз же и брат мой ионафан пойдем в галаадит.</p>
<p>И остави иосифа сына захариина и азарию воеводы людем с прочими воины во иудеи на хранение,</p>
<p>и заповеда им, глаголя: прилежите людем сим и не сотворите брани на языки, дондеже мы возвратимся.</p>
<p>И отделиша симону мужей три тысящы, да идет в галилею, иуде же осмь тысящ мужей в галаадит.</p>
<p>И иде симон в галилею и состави брани многи на языки, и сотрошася языцы от лица его,</p>
<p>и погна вслед их даже до врат птолемаиды: и падоша от язык яко три тысящы мужей, и взя корысти их,</p>
<p>и поят сущих в галилеи и во арваттисех с женами и чады, и вся елика бяху им, и приведе во иудею с веселием велиим.</p>
<p>И иуда маккавей и ионафан брат его преидоша иордан, и идоша путь триех дний в пустыни,</p>
<p>и сретоша наватеев, и прияша их мирно, и поведаша им вся, яже случишася братии их в галаадитиде,</p>
<p>и яко мнози от них заключени суть в восоре и восор, во алемисех, хасфоре, македе и карнаине: сии вси гради тверди и велицы:</p>
<p>и в прочиих градех галаадитиды суть затворени, и во утрие строятся ополчитися на твердыни и яти и избити всех сих во един день.</p>
<p>И возвратися иуда и вои его в путь в пустыню в восор внезапу: и взя град, и уби всяк мужеск пол усты меча, и взя вся корысти их, и сожже его огнем:</p>
<p>и воста оттуду нощию и иде даже до твердыни.</p>
<p>И бысть пред зарею, и воздвигоша очи свои, и се, людие мнози, имже не бе числа, несуще лествицы и миханы взяти твердыню, и ратоваху их.</p>
<p>И виде иуда, яко начася брань, и вопль града взыде даже до небесе трубами и гласом велиим,</p>
<p>и рече мужем силы: бийтеся днесь за братию вашу.</p>
<p>И изыде тремя началы созади их: и вострубиша трубами и возопиша в молитве.</p>
<p>И позна полк тимофеов, яко маккавей есть, и отбежа от лица его, и поби их язвою велиею, и падоша от них в день он яко осмь тысящ мужей.</p>
<p>И обратися (иуда) в масфу и повоева ю и взя ю, и уби весь мужеск пол ея и взя корысти ея, и сожже ю огнем:</p>
<p>оттуду пойде и взя хасфор, макед и восор и прочыя грады галаадитиды.</p>
<p>И по сих словесех собра тимофей полк ин и ополчися к лицу рафона об ону страну потока.</p>
<p>И посла иуда соглядати полк. и возвестиша ему глаголюще: собрани суть к нему вси языцы, иже окрест нас, сила велия зело:</p>
<p>и аравлян наяша в помощь себе, и ополчаются об ону страну потока, готови приити на тя на брань. и иде иуда во сретение их.</p>
<p>И рече тимофей началником воев своих: егда приближится иуда и полк его к потоку водному, аще приидет к нам прежде, не можем постояти противу его, яко могий возможет противу нас:</p>
<p>аще же устрашится и ополчится об ону страну реки, прейдем к нему и возможем противу его.</p>
<p>Егда же приближися иуда к потоку водному, постави книжники людий при потоце и повеле им глаголя: не оставляйте всякаго человека остатися в полце, но да грядут вси на брань.</p>
<p>И прейде на них прежде, и вси людие вслед его. и сотрени суть вси языцы пред лицем его, и повергоша оружия своя, и бежаша в капище, еже к карнаине.</p>
<p>И взяша град, и капище сожгоша огнем со всеми, яже в нем: и побежден бысть карнаин и не возможе ктому стати противу лица иудина.</p>
<p>И собра иуда всех израилтян, иже беху в галаадитиде, от мала даже до велика, и жены их и чада их и имения, полк велик зело, приити в землю иудину.</p>
<p>И приидоша даже до ефрона, и сей град велий на входе тверд зело: и не бе уклонитися от него на десно или шуее, но токмо сквозе его проити.</p>
<p>И заключишася, иже бяху в граде, и заградиша врата камением. и посла к ним иуда со словесы мирными, глаголя:</p>
<p>пройдем по земли вашей, еже отити в землю нашу, и никтоже вас изобидит, токмо ногами пройдем. и не восхотеша отверсти ему.</p>
<p>И повеле иуда проповедати в полце ополчитися коемуждо, в немже кто есть месте.</p>
<p>И ополчишася мужие силы и ратоваша град той весь день и всю нощь. и предадеся град в руки его.</p>
<p>И поби всяк мужеск пол усты меча и искорени его, и взя корысти его и пройде сквозе град по убиеным.</p>
<p>И преидоша иордан в поле великое противу лицу вефсана.</p>
<p>И бе иуда собирая дальнейших и увещаваше людий по всему пути, дондеже приидут в землю иудину.</p>
<p>И взыдоша на гору сион с веселием и радостию и принесоша всесожжения, яко не паде от них ни един, дондеже возвратишася в мире.</p>
<p>И во дни, в няже бысть иуда и ионафан в галааде, и симон брат его в галилеи противу лицу птолемаиды,</p>
<p>слыша иосиф захариин сын и азариа, началницы силы, о вещех благосодеянных и о бранех, яже сотвориша,</p>
<p>и реша: сотворим и мы себе имя и пойдем ратовати на языки, иже окрест нас.</p>
<p>И возвестиша сущым от силы яже с ними и идоша на иамнию.</p>
<p>И изыде горгиа из града и мужие его во сретение им на брань.</p>
<p>И побежден бысть иосиф и азариа, и гнани быша даже до предел иудиных: и падоша в день он от людий израилевых яко две тысящы мужей. и бысть язва велика в людех израилевых,</p>
<p>понеже не послушаша иуды и братий его, мнящеся храбри быти:</p>
<p>тии же не бяху от семене мужей онех, имиже дадеся спасение израилю рукою их.</p>
<p>И муж иуда и братия его прославишася зело пред всем израилем и языки всеми, идеже слышашеся имя их.</p>
<p>И совокупишася к ним благо глаголющии.</p>
<p>И изыде иуда и братия его, и ратоваху сынов исавлих в земли яже к югу, и порази хеврона и дщери его, и разори твердыни его, и столпы его пожже окрест.</p>
<p>И воздвижеся ити в землю иноплеменников и прохождаше самарию.</p>
<p>В день он падоша священницы на брани, хотящии храбрее быти, внегда изыти им на брань без совета (его).</p>
<p>И уклонися иуда во азот в землю иноплеменников, и разори капища их, и изваяния богов их сожже огнем, и взя корысти от градов, и возвратися в землю иудину.</p>
<h4>6</h4>
<p>И царь антиох прохождаше вышния страны и слыша, яко есть елимаис в персиде град славен богатством, сребром и златом,</p>
<p>и храм в нем богат зело, и ту запоны златы, и броня и оружия, яже остави ту александр сын филиппов, царь македонский, иже царствова первый во еллинех.</p>
<p>И прииде и искаше взяти град и пленити его, и не возможе, яко познася слово сущым во граде.</p>
<p>И восташа противу ему на брань, и побеже оттуду, и иде со скорбию велиею, и возвратися в вавилон.</p>
<p>И прииде возвещаяй ему некто в персиду, яко отбегоша полцы ходившии во иудею.</p>
<p>И ходи лисиа с силою крепкою в первых, и прогнан бысть от лица их, и возмогоша оружиями и силами и корыстьми многими, яже взяша от полков, ихже избиша.</p>
<p>И разориша мерзость, юже созда на олтари во Иерусалиме, и святыню, якоже прежде окружиша стенами высокими, и вефсуру град его.</p>
<p>И бысть яко услыша царь словеса сия, устрашися и смутися зело: и паде на ложе и впаде в недуг от печали, понеже не сбыстся ему, якоже помышляше.</p>
<p>И бе ту дни многи, понеже обновися на нем печаль велика, и мняше, яко умрет.</p>
<p>И созва вся други своя и рече им: отиде сон от очию моею, и испадох сердцем от печали,</p>
<p>и рех в сердцы моем: до коликия скорби доидох и волны велия, в нейже ныне есмь? яко благ и любимь бых во власти моей:</p>
<p>ныне же поминаю злая, яже сотворих во Иерусалиме, и взях вся сосуды златы и сребряны в нем, и послах изяти обитающих во иудеи вотще:</p>
<p>познах убо, яко сих ради обретоша мя злая сия: и се, гибну скорбию велиею в земли чуждей.</p>
<p>И призва филиппа единаго от другов своих, и постави его над всем царством своим,</p>
<p>и даде ему диадиму и ризу свою и перстень, еже водити антиоха сына его и воспитати его еже царствовати.</p>
<p>И умре тамо антиох царь в лето сто четыредесять девятое.</p>
<p>И позна лисиа, яко умре царь. и постави царствовати антиоха сына его вместо его, егоже воспита юношу, и нарече имя ему евпатор.</p>
<p>И сущии во краеградии заключиша израиля окрест святых и искаху им злая всегда и утверждение языком.</p>
<p>И умысли иуда изгнати их: и созва вся люди, да обстоят их.</p>
<p>И собрашася вкупе и обседоша их в лето сто пятьдесятое, и сотвори на них стрелостоятелницы и миханы.</p>
<p>И изыдоша от них из заключения, и прилепишася тем нецыи нечестивии от израиля,</p>
<p>и идоша ко царю и реша: доколе не сотвориши суда и отмстиши братию нашу?</p>
<p>мы благоволим служити отцу твоему и ходити в заповедех его и последовати повелением его:</p>
<p>и облежени суть во краеградии сынове людий наших, сего ради и отчуждаются от нас: и елицы обретахуся от нас, погубляхуся, и наследия наша расхищаема бяху:</p>
<p>и не на нас токмо простроша руку, но и на вся пределы нашя:</p>
<p>и се, ополчишася днесь на краеградие во Иерусалиме, еже взяти его и святыню, и вефсуру утвердиша:</p>
<p>и аще не предвариши их скорее, болшая сих сотворят, и не возможеши удержати их.</p>
<p>И прогневася царь, егда услыша, и собра вся други своя и началники силы своея и иже над конники:</p>
<p>и от царств иных и от островов морских приидоша к нему силы наемницы:</p>
<p>и бысть число сил его сто тысящ пешцев и двадесять тысящ конников, и слонов тридесять два ведящих брань.</p>
<p>И приидоша сквозе идумею и ополчишася в вефсуре, и ратоваху дни многи и сотвориша миханы: и изыдоша и пожгоша их огнем и бишася мужественне.</p>
<p>И отиде иуда от краеградия и ополчися в вефсахарии противу полка царева.</p>
<p>И воста царь зело рано и воздвиже ополчение во устремлении его по пути вефсахарии: и устроишася силы на брань, и вострубиша трубами,</p>
<p>и слоном показаша кровь гроздову и ягоды, еже поострити их на брань:</p>
<p>и разлучиша зверей на полки и приставиша коемуждо слону тысящу мужей облеченных в броня железом соплетены, и шлемы медяни на главах их, и пять сот конников вчиненых коемуждо зверю избранных.</p>
<p>Сия беша прежде времене, идеже аще бе зверь: и идеже аще идяше, идяху вкупе и не отступаху от него.</p>
<p>И пирги древяни на них крепцы защищающии на коемждо звери, препоясани на нем миханами, и на коемждо мужей силы тридесять два воюющих на них, и индианин управитель его.</p>
<p>И прочыя конники сюду и сюду поставиша на две части полка, побуждающе и заграждающе в дебрех.</p>
<p>Егда же возсия солнце на щиты златыя и медяныя, обсияша горы от них и облисташа яко лампады огненныя.</p>
<p>И отлучися часть некая от полка царева на горы высоки, и нецыи на нижшая, и идяху крепце и чинно.</p>
<p>И поколебашася вси слышащии глас множества их, и путьшествия многих, и сражения оружий: бе бо ополчение велико зело и крепко.</p>
<p>И приближися иуда и полк его на брань, и падоша от полка царева шесть сот мужей.</p>
<p>И увиде елеазар сын саварань единаго от зверей облечена в броню царску, и бяше выше прочиих зверей, и возмнеся ему, яко на нем есть царь:</p>
<p>и вдадеся сам еже избавити люди своя и сотворити себе имя вечное,</p>
<p>и тече к нему с дерзостию в средину полка, и побиваше одесную и ошуюю, и разделяхуся от него сюду и сюду:</p>
<p>и вниде под слона, и подложися ему, и уби его, и паде на землю верху его, и умре ту.</p>
<p>И видеша силу царства и устремление воев, и уклонишася от них.</p>
<p>Сущии же от полка царева взыдоша противу их на Иерусалим: и ополчися царь на иудею и на гору сион.</p>
<p>И сотвори мир с сущими в вефсурех: и изыдоша из града, яко не бе им тамо пищи, еже затворитися в нем, понеже суббота бяше земли.</p>
<p>И взя царь вефсуру и постави ту стражу хранити ю.</p>
<p>И ополчися на место святыни дни многи, и постави ту стрелостоятелницы и миханы, и огнеметницы и каменометницы и скорпионы, еже бы метати стрелы и пращы.</p>
<p>Сотвориша же и тии миханы противу михан их, и брашася дни многи.</p>
<p>Пища же не бяше во граде, занеже седмое лето бе, и избежавшии во иудею от язык поядоша останок сокровения.</p>
<p>И осташася во святилищи мужей мало, яко объят их глад, и расточени быша кийждо в место свое.</p>
<p>И слыша лисиа, яко филипп, егоже постави царь антиох, еще жив сый, да воспитает антиоха сына его, во еже царствовати ему,</p>
<p>возвратися от персиды и мидии, и вои царстии ходившии с ним, и яко ищет прияти вещы:</p>
<p>и потщася поити от краеградия и глаголати ко царю и воеводам силы и к мужем: оскудеваем на всяк день, и пища нам мала (есть), и место, еже обстоим, утверждено, и надлежит нам (строити) яже о царстве:</p>
<p>ныне убо дадим десницу человеком тем и сотворим с ними мир и со всеми людьми их,</p>
<p>и уставим им, да ходят в законех своих, якоже прежде: ради бо законов своих, яже разрушихом, прогневашася и сотвориша вся сия.</p>
<p>И угодно бысть слово пред царем и началники, и посла к ним мир сотворити. и прияша.</p>
<p>И клятся им царь и началницы: о сих изыдоша из твердыни.</p>
<p>И вниде царь в гору сион и виде твердыню места: и отвержеся клятвы, еюже клятся, и повеле разорити стену окрест.</p>
<p>И отиде тщателно и возвратися во антиохию, и обрете филиппа господствующа над градом, и воева нань, и взя град нуждею.</p>
<h4>7</h4>
<p>Лета сто пятьдесят перваго, изыде димитрий селевкиев сын от рима, и взыде с малыми людьми во град приморский, и воцарися тамо.</p>
<p>И бысть, егда вхождаше в дом царства отец своих, яша силы антиоха и лисию привести их к нему.</p>
<p>И уведана бысть ему вещь, и рече: не покажите ми лиц их.</p>
<p>И убиша их воини, и седе димитрий на престоле царства своего.</p>
<p>И приидоша к нему вси мужие беззаконнии и нечестивии от израиля, и алким предвождаше их, хотяй жречествовати:</p>
<p>и оклеветаша людий пред царем, глаголюще: погуби иуда и братия его всех другов твоих и нас расточи от земли нашея:</p>
<p>ныне убо посли мужа, емуже вериши, да идет и видит истребления вся, яже сотвори нам и стране царстей, и да мучит их и всех помогающих им.</p>
<p>И избра царь вакхида друга царска, иже господствоваше об ону страну реки, и великаго в царстве и верна цареви,</p>
<p>и посла его и алкима нечестиваго, и устави ему жречество, и повеле ему сотворити отмщение в сынех израилевых.</p>
<p>И отидоша и приидоша с силою велиею в землю иудину: и посла вестники ко иуде и братии его словесы мирными с лестию.</p>
<p>И не вняша словесем их: видеша бо, яко приидоша с силою велиею.</p>
<p>И собрашася ко алкиму и вакхиду собрания книжник изыскати праведная.</p>
<p>И первии асидее беху в сынех израилевых, и искаху от них мира.</p>
<p>Рекоша бо: человек жрец от семене аароня прииде в силах и не изобидит нас.</p>
<p>И глагола с ними словеса мирна и клятся им, глаголя: не воздам вам злая, ниже другом вашым. и вероваша ему.</p>
<p>И поима от них шестьдесят мужей и уби их во един день по словесех, якоже писано есть:</p>
<p>плоти преподобных твоих и крови их пролияша окрест Иерусалима, и не бе погребаяй их.</p>
<p>И нападе страх их и трепет на вся люди, яко рекоша: несть в них истины и суда: преступиша бо уставление и клятву, еюже кляшася.</p>
<p>И воздвижеся вакхид от Иерусалима и ополчися в визефе, и посла и ят многих отступивших от него мужей и некиих от людий, и закла их, (и) в кладязь велик (вверже):</p>
<p>и вручи страну алкиму и остави силу в помощь ему: и отиде вакхид ко царю.</p>
<p>И подвизашеся алким о архиерействе.</p>
<p>И собрашася к нему вси возмущающии люди своя, и одержаша землю иудину, и сотвориша язву велику во израили.</p>
<p>И виде иуда вся злая, яже сотвори алким, и иже с ним бяху, сыном израилевым паче языков.</p>
<p>И изыде во вся пределы иудейския по окрест и сотвори отмщение на мужех отторгшихся, и престаша ходити во страну.</p>
<p>Егда же увиде алким, яко укрепися иуда и иже с ним, и позна, яко не может противостояти им, и возвратися ко царю и оклевета их лукавне.</p>
<p>И посла царь никанора, единаго от началник своих славных, и ненавидящаго и враждующаго на израиля, и повеле ему избити люди.</p>
<p>И прииде никанор во Иерусалим с силою великою и посла ко иуде и братии его с лестию словесы мирными, глаголя:</p>
<p>да не будет брань между мною и вами: прииду с мужы малыми, да вижду лица ваша с миром.</p>
<p>И прииде ко иуде, и поздравляху друг друга мирно: и воини уготовани бяху восхитити иуду.</p>
<p>И познася слово иуде, яко с лестию прииде к нему: и устрашися от него и не восхоте ктому видети лица его.</p>
<p>И позна никанор, яко открыся совет его, и изыде во сретение иуде бранию близ харфарсарама.</p>
<p>И падоша от сущих при никаноре яко пять тысящ мужей, и бежаша во град давидов.</p>
<p>И по словесех сих взыде никанор на гору сион: и изыдоша от иереев от святых и от старейшин людских поздравити его мирно и показати ему всесожжение приносимое за царя.</p>
<p>И поругася им и посмеяся им, и оскверни их и глагола гордо.</p>
<p>И клятся с яростию, рекий: аще не предастся иуда и воини его в руки моя ныне, и будет, егда возвращуся в мире, сожгу храм сей. и изыде с яростию велиею.</p>
<p>И внидоша жерцы и сташа пред лицем олтаря и храма и плачуще рекоша:</p>
<p>ты, Господи, избрал еси храм сей, нарещися имени твоему в нем, да будет храм молитвы и прошения людем твоим:</p>
<p>сотвори отмщение на человеце сем и на воех его, и да падут мечем: помяни хуления их и не даждь им обиталища.</p>
<p>И изыде никанор от Иерусалима и ополчися в вефороне и срете его сила сирска.</p>
<p>Иуда же приближися во адасу с тремя тысящьми мужей. и помолися иуда и рече:</p>
<p>иже послани бяху от царя ассирийскаго (сеннахирима), Господи, егда похулиша тя, изыде ангел твой и порази от них сто осмьдесят пять тысящ:</p>
<p>тако сокруши ополчение сие пред нами днесь, и да познают прочии, яко зло глагола на святая твоя, и суди ему по злобе его.</p>
<p>И сотвориша воини брань в третийнадесять день месяца адара, и сотреся ополчение никанорово, и паде сам первый во брани.</p>
<p>Егда же увидеша вои его, яко паде никанор, повергше оружия своя бежаша.</p>
<p>И гнаша их путь дне единаго от адаса, дондеже приити в газир, и трубами трубиша вслед их со знаменами.</p>
<p>И изыдоша от всех сел иудейских окрест и заключиша их рогами, и возвращахуся тии к ним и падоша вси мечем, и не оста от них ни един.</p>
<p>И взяша корысти их и плен, и главу никанорову отсекоша, и десницу его, юже простре гордо, и принесоша и повесиша противу Иерусалима.</p>
<p>И возвеселишася людие зело, и сотвориша день той день веселия великаго,</p>
<p>и уставиша праздновати на всяко лето день той третийнадесять месяца адара.</p>
<p>И умолче земля иудина на дни малы.</p>
<h4>8</h4>
<p>И слыша иуда имя римлян, яко суть сильни крепостию, и тии благоволят о всех приложившихся к ним, и елицы приидут к ним, составляют с ними дружбу, и яко суть сильни крепостию.</p>
<p>И поведаша ему брани их и мужества блага, яже творят в галатех, и яко одержаша их и приведоша их под дань:</p>
<p>и колика сотвориша во стране испанийстей, еже удержати руды сребра и злата, еже тамо: и одержаша всяко место советом своим и долготерпением,</p>
<p>и место бе далече отстоящо от них зело: и царей нашедших на них от края земли сотроша, и поразиша их язвою великою, прочии же дают им дань по вся лета:</p>
<p>и филиппа и персеа китиейскаго царя, и воставших на них сокрушиша их в брани и одержаша их:</p>
<p>и антиоха великаго царя асийскаго, шедшаго противу их на брань, имущаго сто двадесять слонов, конники и колесницы и силу велию зело, и сотрен бысть от них:</p>
<p>и яша его жива, и уставиша, да дает им той и царствующии по нем дань велику, и даяти залог и уставление,</p>
<p>и страну индийску и мидию, и лидию и от предобрых стран их, и взявше их от него даша я евмению царю:</p>
<p>и яко совещаша сущии от еллады приити и взяти их: и уведано бысть слово тем,</p>
<p>и послаша на них воеводу единаго и воеваша на них, и падоша от них язвении мнози, и плениша жен их и чад их, и разграбиша их и землю их одержаша, и разориша твердыни их и поработиша их даже до сего дне:</p>
<p>и прочая царства и островы, иже некогда противишася им, истребиша и поработиша их:</p>
<p>с други же своими и примиряющимися к ним сохраняху дружбу, и одержаху царства ближняя и дальняя, и елицы слышаху имя их, бояхуся от них:</p>
<p>елицем же аще хотят помогати и воцаряти, царствуют: и ихже аще хотят, пременяют: и вознесошася зело:</p>
<p>и во всех сих не возлагаше ни един от них диадимы, ни облачашеся в порфиру, еже возвеличитися о ней:</p>
<p>и советную палату сотвориша себе, и на всяк день советоваху в ней о множестве (народов) еже благоустрояти их:</p>
<p>и вверяют единому человеку началство свое по лету, и господствовати всею землею их, и вси повинуются единому, и несть зависти ниже рвения в них.</p>
<p>И избра иуда евполемона сына иоаннова, сына аккосова, и иасона сына елеазарова, и посла их в рим, составити с ними дружбу и споборение,</p>
<p>и еже отяти от них иго их, понеже видеша царство еллинское порабощающее израиля в работу.</p>
<p>И идоша в рим, путь же велий зело, и внидоша в палату советную, и отвещаша и реша:</p>
<p>иуда маккавей и братия его и множество иудейское послаша нас к вам составити с вами дружбу и мир и вписати нас споборниками и другами вашими.</p>
<p>И угодно бысть слово пред ними.</p>
<p>И сие списание послания, еже восписаша на дщицах медяных и послаша во Иерусалим быти у них тамо в память мира и споборства:</p>
<p>благо да будет римляном и языку иудейску на мори и на земли в век, оружие же и врази далече да будут от них:</p>
<p>аще же наступит брань римляном первее или всем споборником их во всем господстве их,</p>
<p>споборет язык иудейский, якоже время определит им, сердцем полным:</p>
<p>и ратующым не дадут, ниже ссудят пшеницею, оружием, сребром, кораблями, якоже угодно римляном, и сохранят заповеди их ничтоже вземлюще:</p>
<p>такожде аще и языку иудейску прежде случится брань, помогут римляне от души, якоже им время определит:</p>
<p>и споборающым не дастся пшеница, оружие, сребро, корабли, якоже угодно римляном: и сохраняти заповеди их, и без лести.</p>
<p>По сим словесем уставиша римляне людем иудейским.</p>
<p>Аще же по словесех сих совещаются сии и онии приложити или отяти нечто, сотворят от произволения своего, и еже аще приложат или отимут, будут тверда.</p>
<p>А о злобах, яже царь димитрий творит в них, писахом ему, глаголюще: вскую отяготил еси иго твое на други нашя споборники иудеи?</p>
<p>аще убо паки прибегнут к нам на тя, сотворим им суд и ополчимся на тя морем и землею.</p>
<h4>9</h4>
<p>И слыша димитрий, яко паде никанор и силы его во брани, и приложи вакхида и алкима паки послати во иудею, и десный рог с ними.</p>
<p>И идоша путем, иже (ведет) в галгалы, и ополчишася на месалоф, иже есть во арвилех, и взяша его, и побиша душ человеческих много.</p>
<p>И в месяц первый лета сто пятьдесят втораго, приступиша воини ко Иерусалиму,</p>
<p>и восташа и идоша в верею в двадесяти тысящах мужей и две тысящы конников.</p>
<p>Иуда же бе ополчен во елаасе, и три тысящы мужей избранных с ним.</p>
<p>И видеша множество сил, яко многи суть, и устрашишася зело: и избегоша мнози от полка, и не остася от них токмо осмь сот мужей.</p>
<p>И виде иуда, яко расточися полк его, и брань оскорбляше его: и сокрушися сердцем, яко не имеяше времене собрати их,</p>
<p>и ослабе и рече оставшым: востанем и взыдем на супостаты нашя, аще можем ратовати противу их.</p>
<p>И отвращаху его рекуще: не можем, но спасем токмо душы своя ныне, и возвратимся со братиею нашею, и ополчимся на них: мы же мали.</p>
<p>И рече иуда: не буди ми сотворити вещь сию, еже бежати от них: и аще приближися время наше, умрем мужественно ради братии нашея и не оставим вины славе нашей.</p>
<p>И воздвижеся сила от полка и ста во сретение им, и разлучишася конницы на две части, и пращницы и стрелцы предидяху силе, и предподвижницы вси сильнии.</p>
<p>Вакхид же бе на деснем розе, и приближися полк от двою страну, и возглашаху трубами.</p>
<p>И вострубиша, иже бяху от страны иудины, и тии трубами: и поколебася земля от гласа ополчений. и бысть брань сражена от утра даже до вечера.</p>
<p>И виде иуда, яко вакхид и крепость полка в десных: и собрашася к нему вси крепцыи сердцем:</p>
<p>и сотреся десный рог от них, и гнаше вслед их даже до горы азота.</p>
<p>И сущии в левем розе видеша, яко сотреся десный рог, и обратишася по стопам иудиным и сущих с ним созади.</p>
<p>И отягчися брань, и падоша язвени мнози от сих и от тех:</p>
<p>и иуда паде, прочии же бежаша.</p>
<p>И взяста ионафан и симон иуду брата своего и погребоста его во гробе отец его в модине.</p>
<p>И плакашася о нем и рыдаше его весь израиль плачем велиим, и сетоваху дни многи и рекоша:</p>
<p>како паде сильный спасаяй израиля?</p>
<p>Прочая же словес и браней иудиных и благих мужеств, ихже сотвори, и величества его, не суть писана: многа бо бяху зело.</p>
<p>И бысть по преставлении иудине, проникоша беззаконнии во всех пределех израилевых, и прозябоша вси делающии беззаконие.</p>
<p>Во дни оны бысть глад велик зело, и отступи страна с ними.</p>
<p>И избра вакхид нечестивых мужей и постави их господиями страны.</p>
<p>И искаху и испытаху другов иудиных и привождаху тех к вакхиду: и мстяше им и посмевашеся им.</p>
<p>И бысть скорбь велика во израили, яже не бысть от дний, в нихже не явися пророк во израили.</p>
<p>И собрашася вси друзи иудины и рекоша ионафану:</p>
<p>отнележе брат твой иуда скончася, и муж подобен ему несть изыти противу врагов и вакхида и враждующих языку нашему:</p>
<p>ныне убо тебе днесь избрахом, еже быти вместо его нам в началника и вожда, еже ратовати во брани нашей.</p>
<p>И прия ионафан во время оно началство и воста вместо иуды брата своего.</p>
<p>И позна вакхид и искаше его убити.</p>
<p>И позна ионафан и симон брат его и вси иже с ним (бяху), и побегоша в пустыню фекуе, и ополчишася при воде рва асфара.</p>
<p>И позна вакхид в день суббот, и прейде сам и вси вои его об ону страну иордана.</p>
<p>И посла ионафан брата своего вожда народу и моли наватеов другов своих представити им приготовление их многое.</p>
<p>И изыдоша сынове иамвриины от мидавы, и яша иоанна и вся елика име, и отидоша имуще та.</p>
<p>По словесех же сих возвестиша ионафану и симону брату его, яко сынове иамвриины творят брак великий и ведут невесту от надавафа, дщерь единаго от великих вельмож ханаанских, с гордостию велиею.</p>
<p>И помянуша иоанна брата своего, и взыдоша, и скрышася под сению горы:</p>
<p>и воздвигнуша очи свои и видеша, и се, плищь и уготование многое, и жених изыде и друзи его и братия его бо сретение им с тимпаны и мусикиами и оружии многими:</p>
<p>и восташа на них от засады иже при ионафане и убиша их, и падоша язвени мнози, прочии же бегоша в гору: и взяша вся корысти их.</p>
<p>И обратися брак в сетование, и глас мусикии их в плачь.</p>
<p>И отмстиша отмщение крове брата своего и возвратишася на брег иорданский.</p>
<p>И слыша вакхид и прииде в день субботный даже до брегов иорданских с силою многою.</p>
<p>И рече ко своим ионафан: востанем ныне и ополчимся за душы нашя, несть бо днесь якоже вчера и третияго дне:</p>
<p>се бо, брань противу нас и созади нас: вода же иорданская сюду и сюду, и блато и лес, и несть места, еже уклонитися:</p>
<p>ныне убо возопийте на небо, да избавитеся от рук врагов ваших. и сразися брань.</p>
<p>И простре ионафан руку свою убити вакхида, и уклонися и него вспять.</p>
<p>И вскочи ионафан и иже с ним во иордан, и преплываху на об ону страну, и не преидоша по них иордана.</p>
<p>И падоша от страны вакхидины дне онаго яко тысяща мужей.</p>
<p>И возвратися во Иерусалим и созда грады тверды во иудеи, твердыню во иерихоне и яже во еммауме и вефороне, и вефили и фемнафе, и фарафоне и тефоне, со стенами высокими и вратами и заворами,</p>
<p>и постави стражу в них, еже враждовати израилю:</p>
<p>и утверди град иже в вефсуре, и газару, и краеградие, и постави в них силы и предложение брашен:</p>
<p>и взя сыны вождов страны в залог и посади их в краеградии во Иерусалиме под стражею.</p>
<p>И в лето сто пятьдесят третие месяца втораго, заповеда алким разорити стену двора святых внутренняго, и разори дела пророков, и нача разоряти.</p>
<p>Во время оно поражен бысть алким, и воспятишася дела его, и заградишася уста его, и разслабе и не можаше ктому глаголати слова и заповедати о доме своем.</p>
<p>И умре алким во время оно с мукою велиею.</p>
<p>И виде вакхид, яко умре алким, и возвратися ко царю. и умолча земля иудина лета два.</p>
<p>И совещаша вси беззаконницы рекуще: се, ионафан и иже с ним в покои обитают уповающе: ныне убо наведем вакхида, и поимает их всех во едину нощь.</p>
<p>И шедше совещашася с ним.</p>
<p>И воста ити с силою многою и посла епистолии тай всем споборителем его, иже во иудеи, да имут ионафана и сущих с ним. и не возмогоша, яко познася им совет их.</p>
<p>И яша от мужей страны началников злобы пятьдесят мужей и убиша их.</p>
<p>И отиде ионафан и симон и иже с ними в вефвасию, яже в пустыни, и созда разореная ея и укрепи ю.</p>
<p>И позна вакхид, и собра все множество свое, и сущым от иудеи возвести.</p>
<p>И шед ополчися на вефвасию, и воеваше ю дни многи, и сотвори миханы.</p>
<p>И остави ионафан симона брата своего во граде, и изыде во страну, и изыде в числе.</p>
<p>И порази одомира и братию его и сынов фасироних в жилищих их, и нача избивати и восходити в силах.</p>
<p>Симон же и иже с ним изыдоша из града и пожгоша миханы,</p>
<p>и ратоваху противу вакхида, и сотреся от них, и озлобляху его зело, яко бе совет его и поход его вотще.</p>
<p>И прогневася яростию на мужей беззаконных, советовавших ему приити во страну, и уби от них многих, и совещася отити в землю свою.</p>
<p>И позна ионафан и посла к нему старейшин составити мир с ним и отдати им плен.</p>
<p>И прия, и сотвори по словесем его, и клятся ему не искати ему зла во вся дни живота его.</p>
<p>И отдаде ему плен, егоже прежде плени от земли иудины: и возвращься отиде в землю свою и не приложи ктому приити в пределы их.</p>
<p>И преста мечь от израиля. и обита ионафан в махмасе: и нача ионафан судити люди и истреби нечестивых от израиля.</p>
<h4>10</h4>
<p>И в лето сто шестьдесятое взыде александр сын антиохов епифан и одержа птолемаиду: и прияша его, и царствова тамо.</p>
<p>И слыша димитрий царь, и собра воев много зело, и изыде противу ему на брань.</p>
<p>И посла димитрий ко ионафану епистолии словесы мирными, величая его.</p>
<p>Рече бо: предварим сотворити мир с ним, прежде неже сотворит со александром противу нас:</p>
<p>воспомянет бо вся злая, яже сотворихом на него и на братию его и на язык его.</p>
<p>И даде ему власть собирати воины и уготовляти оружия, и быти ему другом его, и залог, иже бе в краеградии, повеле отдати ему.</p>
<p>И прииде ионафан во Иерусалим и прочте епистолии во услышание всем людем и иже от краеградия.</p>
<p>И устрашишася страхом велиим, егда услышаша, яко даде ему царь власть собирати воины.</p>
<p>И предаша иже от краеградия ионафану залог, и отдаде их родителем их.</p>
<p>И обита ионафан во Иерусалиме, и нача созидати и обновляти град,</p>
<p>и рече ко творящым дела созидати стены и гору сион окрест от камений четвероуголных ко утверждению, и сотвориша сице.</p>
<p>И побегоша иноплеменницы, иже бяху в твердынех, яже созда вакхид:</p>
<p>и остави кийждо место свое и отиде в землю свою.</p>
<p>Обаче в вефсуре осташася нецыи от оставльших закон и заповеди (Божия): бе бо им убежище.</p>
<p>И слыша александр царь обещания, елика посла димитрий ионафану, и поведаша ему брани и мужества, яже сотвори той и братия его, и труды, яже имеху.</p>
<p>И рече: еда обрящем коего мужа такова? и ныне сотворим его в друга и споборника нашего.</p>
<p>И написа епистолии и посла ему по словесем сим, глаголя:</p>
<p>царь александр брату ионафану радоватися:</p>
<p>слышахом о тебе, яко муж силен еси крепостию и угоден еси быти нам друг:</p>
<p>и ныне поставихом тя днесь архиереа языка твоего, и еже другом царевым нарицатися (и посла ему порфиру и венец злат), и мудрствовати таяжде с нами и снабдевати дружбу к нам.</p>
<p>И облечеся ионафан во святую ризу седмаго месяца лета сто шестьдесятаго, в день праздника сенопотчения, и собра силы и уготова оружия многа.</p>
<p>И слыша димитрий словеса сия, и опечалися зело, и рече:</p>
<p>что сие сотворихом, яко предвари нас александр составити дружбу со иудеи во утверждение?</p>
<p>напишу и аз им словеса просителная и возвышения и дары, яко да будут со мною в помощь.</p>
<p>И написа им по словесем сим: царь димитрий языку иудейскому радоватися:</p>
<p>понеже сохранисте заветы к нам и пребывасте в дружбе нашей и не приступисте ко врагом нашым, слышахом и радовахомся:</p>
<p>и ныне пребывайте еще сохранити к нам веру, и воздадим вам благая, ихже ради творите с нами,</p>
<p>и оставим вам дани многи, и дадим вам дары:</p>
<p>и ныне свободных творю вас и оставляю всем иудеом дани и цену от соли и от венцев:</p>
<p>и еже вместо третины семене и вместо половины плода древеснаго надлежащаго ми взяти, оставляю от днесь и потом, еже не взимати от земли иудины и от триех стран прилежащих ей, от самарии и галилеи, и от днешняго дне и в вечное время:</p>
<p>и Иерусалим да будет свят и свободен со пределы своими, и десятины и дани:</p>
<p>оставляю и власть краеградия еже во Иерусалиме, и даю архиерею, да поставит в нем мужы, ихже аще изберет сам, хранити его:</p>
<p>и всяку душу иудейскую, яже пленена есть от земли иудины, во всем царстве моем оставляю свободну туне, и вси да оставятся от даней и скотов своих:</p>
<p>и вси праздницы и субботы и новомесячия и дние вчиненнии, и три дни прежде праздника и три дни по празднице, да будут вси дние свободы и оставления всем иудеом сущым во царствии моем:</p>
<p>и никто имети будет власти делати и стужати кому от них о всяцей вещи:</p>
<p>и да напишутся от иудей в воины царския до тридесяти тысящ мужей, и да дадутся им оброцы, якоже подобает всем воем царским:</p>
<p>и да поставятся от них в твердынех царских велиих, и от сих поставятся на потребы царства сущыя в верность: и сущии над ними и началницы да будут от них, и да ходят в законех своих, якоже повеле царь в земли иудине:</p>
<p>и три пределы, прилежащии иудеи от страны самарийския, да приложатся ко иудеи, да вменятся быти под единым, еже не послушати иныя власти, но токмо архиереа:</p>
<p>птолемаиду и пределы ея дах в дар святым, сущым во Иерусалиме, на приличное иждивение святым,</p>
<p>и аз дам на коеждо лето пятьнадесять тысящ сикль сребра от сокровищ царских от мест прилежащих:</p>
<p>и всякое излишнее, еже не воздаша от потреб, якоже в первых летех, отныне дадут в дела храму:</p>
<p>и свыше сих пять тысящ сиклей сребра, ихже взимаху от потреб святилища, якоже в прежних летех от собрания на всякое лето, и сия оставляются, понеже надлежат сия жерцем служащым:</p>
<p>и елицы аще прибегнут к церкви сущей во Иерусалимех и во всех пределех его, одолжени суще царскими и всякою вещию, да отрешаются, и вся елика суть им во царствии моем:</p>
<p>и созидати и обновляти дела святых, и иждивение дастся от сокровища царскаго:</p>
<p>и еже созидати стены Иерусалима и утвердити окрест, и иждивение дастся от собрания царска, и еже создати стены во иудеи.</p>
<p>Егда же услыша ионафан и людие словеса сия, не вероваша им, ниже прияша, яко помянуша злобу велию, юже сотвори во израили, и оскорби их зело.</p>
<p>И благоволиша о александре, яко сей бысть им началник словес мирных, и споборяху ему во вся дни.</p>
<p>И собра царь александр силу велию и ополчися противу димитриа.</p>
<p>И сотвориша брань два царя, и побеже полк димитриев, и гна его александр и укрепися на них.</p>
<p>И превозможе брань зело, дондеже зайде солнце, и паде димитрий в день он.</p>
<p>И посла александр ко птоломею царю египетскому послы по словесем сим, рекий:</p>
<p>понеже возвратихся в землю царства моего, и седох на престоле отец моих, и одержах началство, и сокруших димитриа, и возобладах страною нашею,</p>
<p>и составих противу его рать, и сокрушися той и ополчение его от нас, и седохом на престоле царства его:</p>
<p>и ныне составим между нами дружбу, и ныне даждь мне дщерь твою в жену, и буду зять твой, и дам тебе дары, и ей достойная тебе.</p>
<p>И отвеща царь птоломей глаголя: благ день, в оньже возвратился еси в землю отец твоих и сел еси на престоле царства их:</p>
<p>и ныне сотворю ти, яже писал еси: но срящися во птолемаиде, яко да видим друг друга, и будеши ми зять, якоже рекл еси.</p>
<p>И изыде птоломей от египта сам и клеопатра дщи его, и внидоша во птолемаиду лета сто шестьдесят втораго.</p>
<p>И срете его александр царь: и даде ему клеопатру дщерь свою и сотвори брак ея во птолемаиде, якоже царие во славе велицей.</p>
<p>И написа александр царь ионафану приити во сретение ему.</p>
<p>И иде со славою во птолемаиду и срете оба царя: и даде има сребро и злато и другом их, и дары многи, и обрете благодать пред нима.</p>
<p>И собрашася нань мужие губителе от израиля, мужие беззаконнии клеветати нань. и не внят им царь.</p>
<p>И повеле царь совлещи ионафана с риз его и облещи его в порфиру. и сотвориша тако.</p>
<p>И посади его царь с собою и рече началником своим: изыдите с ним на среду града и проповедите ни единому клеветати нань ни о единей вещи, и ни един ему да стужит о всяцем глаголе.</p>
<p>И бысть егда увидеша клеветницы славу его, якоже проповедаша, и облечена его порфирою, и бежаша вси.</p>
<p>И прослави его царь, и написа его в первых друзех, и постави его воеводу и участника началства.</p>
<p>И возвратися ионафан во Иерусалим с миром и веселием.</p>
<p>И в лето сто шестьдесят пятое прииде димитрий сын димитриев от крита в землю отец своих.</p>
<p>И слыша александр царь, и опечалися зело, и возвратися во антиохию.</p>
<p>И постави димитрий аполлониа сущаго от килисирии: и собра силу велию, и ополчися во иамнии, и посла ко ионафану архиерею, глаголя:</p>
<p>ты ли един возносишися на ны, аз же бых в посмех и в поношение тебе ради: и чесо ради ты властелствуеши над нами в горах?</p>
<p>ныне убо, аще надеешися в силах твоих, изыди к нам на поле и искусимся ту между собою, яко со мною есть сила градов:</p>
<p>вопроси и научися, кто есмь? и прочии помогающии нам, и глаголют: несть вам стояния ноги пред лицем нашим, яко дващи в бег обратишася отцы твои в земли их:</p>
<p>и ныне не возможеши стерпети конника и силы таковыя в поли, идеже несть камене, ни стены, ни места к бежанию.</p>
<p>Егда же услыша ионафан словеса аполлониева, подвижеся мыслию, и избра десять тысящ мужей, и изыде из Иерусалима, и снидеся с ним симон брат его в помощь ему.</p>
<p>И ополчися на июппию, и заступиша ему от града, яко стража аполлониева в июппии бысть, и ратоваша ю.</p>
<p>И убоявшеся отверзоша иже из града, и облада ионафан июппиею.</p>
<p>И слыша аполлоний, и собра три тысящы конник и силу велию, и иде во азот аки путьшествуя, и абие изыде на поле, зане имеяше множество конник и надеяшеся на них.</p>
<p>И гна ионафан вслед его во азот, и сразишася полцы на рать.</p>
<p>И остави аполлоний тысящу конник созади их в тайне.</p>
<p>И позна ионафан, яко есть засада созади его. и окружиша полк его и стреляху на люди от утра даже до вечера,</p>
<p>людие же стояша, якоже заповеда ионафан: и утрудишася кони их.</p>
<p>И приведе симон силу свою и нападе на полк: конницы бо утруждени бяху, и сокрушишася от него и побегоша,</p>
<p>и конницы расточишася по полю и бегоша во азот, и внидоша в вифдагон капище его, еже уцелети.</p>
<p>И пожже ионафан азот и грады иже беху окрест его, и взя корысти их и капище дагоново, и вбегших в не пожже огнем.</p>
<p>И бысть падших мечем с сожжеными яко осмь тысящ мужей.</p>
<p>И отиде оттуду ионафан и прииде во аскалон, и изыдоша от града во сретение ему в славе велицей.</p>
<p>И возвратися ионафан во Иерусалим с сущими с ним, имуще корысти многи.</p>
<p>И бысть егда услыша александр царь словеса сия, и приложи прославити ионафана:</p>
<p>и посла ему гривну златую якоже обычай есть даяти сродником царевым, и даде ему аккарон и вся пределы его во одержание.</p>
<h4>11</h4>
<p>И царь египетский собра силу многу аки песок, иже вскрай моря, и корабли многи: и искаше обладати царство александрово лестию и приложити е к царству своему.</p>
<p>И изыде в сирию словесы мирными, и отверзаху ему иже от градов и сретаху его, яко заповедь бе александра царя сретати его, зане бяше тесть его.</p>
<p>Егда же вхождаше во грады, птоломей поставляше силы на стражу в коемждо граде.</p>
<p>Егда же приближися ко азоту, показаша ему капище дагоново сожжено, и азот и окрестныя грады его разорены, и телеса повержена, и побиеных, ихже поби во брани: сметаша бо я в купы их при пути его.</p>
<p>И поведаша царю, яже сотвори ионафан, еже бы возненавидети его. и умолча царь.</p>
<p>И срете ионафан царя во июппии со славою, и целоваста друг друга и почиста ту.</p>
<p>И иде ионафан со царем даже до реки нарицаемыя елевфера, и возвратися во Иерусалим.</p>
<p>Царь же птоломей огосподствова грады приморскими даже до селевкии приморския и размышляше на александра советы лукавы.</p>
<p>И посла старейшин к димитрию царю, глаголя: прииди, составим между нама завет, и дам тебе дщерь мою, юже имать александр, и царствовати имаши во царствии отца твоего:</p>
<p>раскаяхся бо дав ему дщерь мою, искаше бо мя убити.</p>
<p>И похули его ради похотения царства его.</p>
<p>И отяв дщерь свою, даде ю димитрию и отчуждися от александра, и явися вражда их.</p>
<p>И вниде птоломей во антиохию и возложи две диадимы на главу свою, асийскую и египетскую.</p>
<p>Александр же царь бе в киликии во времена она, понеже отметахуся иже от мест оных.</p>
<p>И слыша александр и прииде нань бранию: и изведе птоломей силу, и срете его рукою крепкою, и прогна его.</p>
<p>И побеже александр во аравию защититися тамо: царь же птоломей вознесеся.</p>
<p>И усекну завдииль аравитин главу александрову и посла птоломею.</p>
<p>И царь птоломей умре в третий день, и сущии в твердынех погибоша от сущих в твердынех.</p>
<p>И воцарися димитрий в лето сто шестьдесят седмое.</p>
<p>Во дни оны собра ионафан сущих от иудеи, да воюют краеградие, еже во Иерусалиме, и сотвори на оное миханы многи.</p>
<p>И идоша нецыи ненавидящии языка их, мужие беззаконницы, ко царю димитрию и возвестиша ему, яко ионафан обстоит краеградие.</p>
<p>И слышав разгневася: егда же слыша, скоро прииде во птолемаиду и написа ко ионафану, да не обстоит краеградия, но да идет во сретение ему тщателно во птолемаиду, еже беседовати с ним.</p>
<p>Егда же услыша ионафан, повеле обстояти, и избра от старейшин израилевых и иереев, и вдадеся в бедство:</p>
<p>и взяв злато и сребро и ризы и ины дары многи, иде ко царю во птолемаиду и обрете благодать пред ним.</p>
<p>И клеветаху на него нецыи беззаконнии от языка (его).</p>
<p>И сотвори ему царь, якоже сотвориша ему, иже прежде его быша, и возвыси его пред всеми други своими,</p>
<p>и постави его началника священству, и елика ина имеяше прежде честная, и сотвори его в первых друзех быти.</p>
<p>И моли ионафан царя сотворити иудею безданну, и три топархии, и самарию, и обеща ему триста талант.</p>
<p>И угодно бысть царю, и написа ионафану епистолии о всех сих, имеющыя образ сицевый:</p>
<p>царь димитрий брату ионафану радоватися и языку иудейскому:</p>
<p>списание епистолии, юже писахом ласфену сроднику нашему о вас, писахом и к вам, да весте:</p>
<p>царь димитрий ласфену отцу радоватися:</p>
<p>языку иудейску другом нашым и сохраняющым яже к нам праведная судихом благосотворити, ради благоприятства их к нам:</p>
<p>уставихом убо им пределы иудейския и три страны, аферему, лидду и рамафем, иже приложишася иудеи от самарии, и вся надлежащая к ним, всем жрущым во Иерусалиме, вместо царских, ихже взимаше царь от них первее на всяко лето от жит земли и от овощей древесных,</p>
<p>и ина надлежащая нам отныне десятин и даней надлежащих нам, и соли точила, и принадлежащих нам венцев,</p>
<p>вся щедро оставляем им, и ничтоже от сих отимется отныне и в вечное время:</p>
<p>ныне убо прилежите сотворити сих списание, и да дастся ионафану и да положится в горе святей в месте честне.</p>
<p>И виде димитрий царь, яко утишися земля пред ним, и ничто ему противится, и отпусти вся вои своя коегождо в место свое, кроме чуждих сил, ихже собра от островов языческих, и враждоваху ему вся силы отцев его.</p>
<p>Трифон же бе от александровых первее, и виде, яко вся силы ропщут на димитриа, и иде ко емалкую аравитину, иже воспита антиоха детище александрово:</p>
<p>и прилежаше ему, яко да даст ему е, да воцарит вместо отца его: и возвести ему, елика сотвори димитрий, и вражду, еюже враждуют нань силы его, и пребысть ту дни многи.</p>
<p>И посла ионафан ко димитрию царю, да ижденет сущих во краеградии из Иерусалима и иже в твердынех: бяху бо воююще израиля.</p>
<p>И посла димитрий ко ионафану глаголя: не токмо сия сотворю тебе и языку твоему, но и славою прославлю тя и язык твой, аще благовременство получу:</p>
<p>ныне убо право сотвориши, аще послеши ми мужей споборающих, яко отступиша вси вои мои.</p>
<p>И посла ему ионафан три тысящы мужей сильных крепостию во антиохию, и приидоша ко царю, и возвеселися царь о пришествии их.</p>
<p>И собрашася иже от града в средину града сто двадесять тысящ мужей и совещахуся убити царя.</p>
<p>И бежа царь во двор, и объяша иже беху от града пути градския, и начаша битися.</p>
<p>И призва царь иудеов на помощь, и собрашася вси вкупе к нему: и расточишася вси по граду,</p>
<p>и убиша во граде в той день сто тысящ мужей, и сожгоша град, и взяша корысти многи во он день и избавиша царя.</p>
<p>И видеша иже бяху от града, яко одержаша иудее град, якоже хотеша, и изнемогоша мысльми своими, и возопиша ко царю с молением, глаголюще:</p>
<p>даждь нам десницу, и да престанут иудее ратовати нас и град.</p>
<p>И повергоша оружия своя и сотвориша мир. И прославишася иудее пред царем и пред всеми иже во царствии его, и возвратишася во Иерусалим имеюще корысти многи.</p>
<p>И седе димитрий царь на престоле царства своего, и упокоися земля пред ним.</p>
<p>И солга вся елика рече, и отчуждися ионафана, и не воздаде ему по благотворением, яже воздаде ему, и оскорби его зело.</p>
<p>По сих же возвратися трифон и антиох с ним отрочищь юный: и воцарися и возложи диадиму.</p>
<p>И собрашася к нему вси вои, ихже расточи димитрий, и ратоваша противу его, и побеже и побежден бысть.</p>
<p>И взя трифон звери и одержа антиохию.</p>
<p>И писа антиох юный ионафану, глаголя: уставляю тебе архиерейство и поставляю тебе над четырми странами, и будеши в друзех царских.</p>
<p>И посла ему сосуды златыя и служение, и даде ему власть пити из злата и быти в порфире и имети гривну злату.</p>
<p>И симона брата его постави воеводою от страны тира даже до предел египта.</p>
<p>И изыде ионафан и прохождаше об ону страну реки и во градех, и собрашася к нему вся силы с¦рския в помощь, и прииде во аскалон, и сретоша его честно от града.</p>
<p>И иде оттуду в газу, и заключишася иже в газе, и обстояше ю, и пожже окрестныя грады ея огнем, и плени я.</p>
<p>И молиша ионафана иже от газы, и даде им десницу, и взя сыны началников их в залог, и посла их во Иерусалим, и пройде страну даже до дамаска.</p>
<p>И слыша ионафан, яко суть началницы димитриевы в кадисе, иже в галилеи, с силою многою, хотяще изринути его от страны.</p>
<p>И сретеся с ними, брата же своего симона остави во стране.</p>
<p>И ополчися симон на вефсуру, и ратоваша ю дни многи, и заключи ю.</p>
<p>И просиша у него десницу прияти, и даде им, и изгна их оттуду, и взя град, и постави в нем стражу.</p>
<p>Ионафан же и полк его приидоша к воде геннисар:</p>
<p>и идоша утро рано на поле насор, и се, полк иноплеменников срете его на поли, и поставиша нань ловителство в горах, сами же сретоша отсупротиву.</p>
<p>Ловителе же восташа от мест своих и составиша рать,</p>
<p>и побегоша иже со ионафаном вси, и ни един остася от них, токмо маттафиа сын авессаломов, и иуда сын халфиев, началницы воинских сил.</p>
<p>И растерза ионафан ризы своя, и возложи землю на главу свою, и помолися:</p>
<p>и обратися на них бранию и победи их, и бегоша.</p>
<p>И видеша свои бежавшии от него, и обратишася к нему, и гнаша с ним даже до кадиса, даже до полка их, и ополчишася тамо.</p>
<p>И падоша от иноплеменник в день той три тысящы мужей. и возвратися ионафан во Иерусалим.</p>
<h4>12</h4>
<p>И виде ионафан яко время ему споспешествует, и избра мужы и посла их в рим составити и обновити с ними дружбу,</p>
<p>и ко спартиатом и ко иным местом посла епистолии, по томужде образу.</p>
<p>И идоша в рим и внидоша в советный дом и рекоша: ионафан архиерей и язык иудейский послаша нас обновити дружбу с вами и споборение по прежнему.</p>
<p>И даша епистолии им к ним по месту, да проводят их в землю иудину с миром.</p>
<p>И сие списание епистолий, ихже писа ионафан ко спартиатом:</p>
<p>ионафан архиерей и старейшины людий, и жерцы и прочии людие иудейстии, спартиатом братии радоватися:</p>
<p>еще прежде посланы бяху епистолии ко онии архиерею от дариа царствовавшаго в вас, яко есте братия наша, якоже списание содержит:</p>
<p>и прия ониа мужа посланаго славно и прият епистолии, в нихже завещано о споборении и дружбе:</p>
<p>и мы убо не требующе сих, утешение имуще святыя книги, яже в руках наших,</p>
<p>покусихомся послати к вам обновити братство и дружбу, еже бы не отчуждитися вас: многа бо времена проидоша, отнележе посласте к нам:</p>
<p>мы убо во всяко время непрестанно и в праздники и в прочих подобающих днех воспоминаем вас в жертвах, яже приносим, и в молитвах, якоже подобает и лепо есть воспоминати братию:</p>
<p>веселимся убо о славе вашей:</p>
<p>нас же обыдоша многи скорби и многи брани, и ратоваша нас царие, иже окрест нас:</p>
<p>не хотехом убо стужати вам и прочиим споборником и другом нашым во бранех сих,</p>
<p>имеем бо с небесе помощь помогающую нам, и избавихомся от враг наших, и смиришася врази наши:</p>
<p>избрахом убо нуминиа антиохова сына и антипатра иасонова, и послахом к римляном обновити с ними дружбу и споборение прежнее:</p>
<p>заповедахом убо им и к вам поити и поздравити вас, и дати вам от нас послания о обновлении и о братстве нашем:</p>
<p>и ныне добре сотворите отвещавающе нам на сия.</p>
<p>И сие списание посланий, ихже посла онии:</p>
<p>дарий царь спартиатов онии священнику великому радоватися:</p>
<p>обретеся в писаниих о спартиатех и иудеех, яко суть братия и яко суть от рода авраамля:</p>
<p>и ныне, отнележе сия познахом, добре сотворите пишуще нам о мире вашем:</p>
<p>и мы же восписахом вам: скоти ваши и имение ваше наша суть, и яже наша ваша суть: повелехом убо, да возвестят вам сия.</p>
<p>И слыша ионафан, яко возвратишася началницы димитриевы с силою многою, паче неже прежде, ратовати нань,</p>
<p>и изыде из Иерусалима, и срете их во амафитстей стране: не бо даде им времене, да внидут во страну его:</p>
<p>и посла созиратели в полк их: и возвратишася и возвестиша ему, яко сице устрояются напасти на ня нощию.</p>
<p>Егда же зайде солнце, заповеда ионафан своим бдети и быти во оружии и готовитися на брань всю нощь, и постави стражы окрест полка.</p>
<p>И слышаша супостати, яко готов есть ионафан со своими на брань, и убояшася и ужасошася сердцем своим, и возжгоша огни в полце своем и отидоша.</p>
<p>Ионафан же и иже с ним беша, не познаша даже до утра: видяху бо огни горящыя.</p>
<p>И погна ионафан вслед их и не достиже их, преидоша бо елевферу реку.</p>
<p>И обратися ионафан на аравы, иже нарицахуся заведее, и порази их, и взя корысти их.</p>
<p>И востав иде в дамаск и прохождаше всю страну ту.</p>
<p>Симон же изыде и прииде даже до аскалона и ближних твердынь, и уклонися во июппию и взя ю.</p>
<p>Слыша бо, яко совещашася твердыню предати стране димитриеве, и постави тамо стражу, да стрегут ю.</p>
<p>И возвратися ионафан, и собра старейшины людския, и совещася с ними созидати твердыни во иудеи</p>
<p>и возвысити стены Иерусалимския и воздвигнути высоту велию между краеградием и градом, еже бы отлучити оное от града, да будет сие на уединении, яко да ни купуют, ниже продают.</p>
<p>И собрашася созидати град, паде бо стена потока, яже от востока, и уготоваша нарицаемое хафенафа.</p>
<p>И симон созда адиду в сефиле и утверди врата и заворы.</p>
<p>И взыска трифон царствовати во асии и возложити диадиму и прострети руку на антиоха царя,</p>
<p>и убояся, да не когда не попустит ему ионафан и ратовати будет на него, и взыска пути, еже яти ионафана и убити его: и востав прииде в вефсан.</p>
<p>И изыде ионафан во сретение ему с четыредесятию тысящию мужей избранных на ополчение и прииде в вефсан.</p>
<p>И виде трифон, яко прииде ионафан с вои многими, и прострети нань руку убояся:</p>
<p>и восприят его честно, и постави его пред всеми други своими, и даде ему дары, и заповеда всем силам своим послушати его яко себе.</p>
<p>И рече ионафану: вскую утрудил еси вся люди сия, брани не настоящей нам?</p>
<p>и ныне отпусти их в домы своя, избери же себе мужей мало, иже будут с тобою, и прииди со мною во птолемаиду, и предам тебе ю и прочыя твердыни и силы прочыя, и всех иже над потребами, и возвращься отиду: сего бо ради приидох.</p>
<p>И веровав ему, сотвори, якоже рече, и отпусти силы, и отидоша в землю иудину.</p>
<p>Остави же с собою три тысящы мужей, ихже две тысящы остави в галилеи, тысяща же идоша с ним.</p>
<p>Егда же вниде ионафан во птолемаиду, заключиша врата градская во птолемаиде, и яша его, и всех вшедших с ним убиша мечем.</p>
<p>И посла трифон вои и конники в галилею и на поле великое, еже погубити всех другов ионафановых.</p>
<p>И познаша, яко ят бысть ионафан и убиен и вси иже с ним, и увещаша сами себе и идоша уготовани на брань.</p>
<p>И видеша гонящии, яко о души им есть, и возвратишася.</p>
<p>И приидоша вси с миром в землю иудину, и плакашася ионафана и сущих с ним, и убояшася зело, и плакаше весь израиль плачем велиим.</p>
<p>И взыскаша вси языцы, иже окрест их, сокрушити их, реша бо:</p>
<p>не имеют началника и помогающаго: ныне убо поратуем их и отимем от человек память их.</p>
<h4>13</h4>
<p>И слыша симон, яко собра трифон силу многу приити в землю иудину и сокрушити ю,</p>
<p>и виде люди, яко суть в страсе и трепете, и взыде во Иерусалим и собра люди,</p>
<p>и увеща их и рече им: вы весте, елика аз и братия моя и дом отца моего сотворихом и о законех и о святых, и брани и тесноты, ихже видехом:</p>
<p>сего ради погибоша братия моя вси ради израиля, и остах аз един:</p>
<p>и ныне не буди ми пощадити души моея во всяко время скорбей, не бо лучший есмь братии моея:</p>
<p>обаче отмщу о языце моем и о святых и о женах и чадех наших: яко собрашася вси языцы сотрети нас вражды ради.</p>
<p>И возгорешася духом людие вкупе послушати словес сих</p>
<p>и отвещаша гласом велиим, глаголюще: ты еси вождь наш вместо иуды и ионафана брата твоего:</p>
<p>побори брань нашу, и вся, елика аще речеши нам, сотворим.</p>
<p>И собра вся мужы бранники и ускори совершити вся стены Иерусалимския и утверди его окрест:</p>
<p>и посла ионафана сына авессаломова и с ним силу доволную во июппию, и изгна сущих в ней и пребысть тамо в ней.</p>
<p>И воздвижеся трифон от птолемаиды с силою велиею внити в землю иудину, и ионафан с ним в стражи.</p>
<p>Симон же ополчися во адиде на лицы поля.</p>
<p>И позна трифон, яко воста симон вместо брата своего ионафана и яко сразитися с ним хощет бранию,</p>
<p>посла к нему послы глаголя: сребра ради, еже должен брат твой ионафан царю, потреб ради, ихже имеяше, содержим его:</p>
<p>и ныне посли сребра талантов сто и два сына его в залог, яко да не отпущен отступит от нас, и отпустим его.</p>
<p>И позна симон, яко лестию глаголют к нему, и посла сребро и отроки, да не когда вражду приимет велию от людий, глаголющих:</p>
<p>яко не посла ему сребра и отроков, и погибе.</p>
<p>И посла отроки и сто талант. И солга и не отпусти ионафана.</p>
<p>И по сих прииде трифон, да внидет во страну и сотрет ю, и обыде путь, иже ведет во адору: а симон и полк его противоидяше ему на всяко место, аможе идяше.</p>
<p>Сущии же от краеградия послаша к трифону послов понуждающих его, да потщится приити к ним пустынею и послати им пищы.</p>
<p>И уготова трифон вся конники своя, еже приити в нощь оную. и бе снег велий зело, и не прииде снега ради: и воста и отиде в галаадитиду.</p>
<p>Егда же приближися к васкаме, уби ионафана, и погребен быти тамо.</p>
<p>И возвратися трифон и иде в землю свою.</p>
<p>И посла симон и взя кости ионафана брата своего и погребе я в модине граде отец своих.</p>
<p>И плакаша его весь израиль плачем велиим и рыдаху его дни многи.</p>
<p>И созда симон над гробом отца своего и братий своих, и вознесе его видением, камением тесаным созади и сопреди,</p>
<p>и постави на них седмь пирамид, едину противу единоя, отцу и матери и четырем братиям:</p>
<p>и сим сотвори ограды, и обложи столпы великия, и сотвори на столпех всеюружия в память вечную, и при всеюружиих корабли изваянныя, во еже видимым быти от всех плавающих на мори.</p>
<p>Сей гроб, егоже сотвори в модине, даже до сего дне.</p>
<p>Трифон же хождаше лестию со антиохом царем юным, и уби его,</p>
<p>и воцарися вместо его, и возложи на ся диадиму асийскую, и сотвори язву великую на земли.</p>
<p>И созда симон твердыни иудейския, и огради столпами высокими и стенами велиими, и вратами и заворами, и положи пищы в твердынех.</p>
<p>И избра симон мужы и посла ко димитрию царю, да сотворит ослабление стране, яко вся дела трифонова беша хищения.</p>
<p>И посла ему димитрий царь по словесем сим, и отвеща ему, и написа ему епистолию сицеву:</p>
<p>царь димитрий симону архиерею и другу царей и старейшинам и языку иудейску радоватися:</p>
<p>венец златый и перстень, яже послал еси, восприяхом, и готови есмы сотворити с вами мир велик и писати к сущым над даньми, еже оставити вам дани:</p>
<p>и елика уставихом вам, крепка суть, и твердыни, яже создасте, да будут вам:</p>
<p>отпущаем же неведения и согрешения даже до днешняго дне, и венец, егоже должни бысте, и аще кая иная дань бе во Иерусалиме, ктому да не будут даваемая:</p>
<p>и аще нецыи угодни от вас вписатися к нашым, да впишутся, и да будет между нами мир.</p>
<p>Лета сто седмьдесятаго отято бысть иго языческое от израиля,</p>
<p>и начаша людие израилевы писати в писаниих и в совещаниих: лета перваго при симоне архиереи велицем и воине и вожди иудейстем.</p>
<p>Во днех онех прииде симон в газу и окружи ю полками, и сотвори миханы и приближися ко граду, и изби столп един и взя.</p>
<p>И вскачаху во град иже бяху в михане, и бысть смятение велие в граде.</p>
<p>И взыдоша иже беху во граде с женами и чады на стену, растерзаны имуще ризы своя, и возопиша гласом велиим, моляще симона десницу им дати,</p>
<p>и рекоша: не сотвори нам по лукавством нашым, но по милости твоей.</p>
<p>И умилостивися им симон, не воева их, и изгна их от града: и очисти домы, в нихже бяху идоли, и тако вниде в онь с песньми благословя Господа:</p>
<p>и изверже из него всякую нечистоту, и всели в нем мужы, иже закон творят, и утверди его, и сотвори себе в нем обитание.</p>
<p>Сущым же от краеградия во Иерусалиме возбраняшеся исходити и входити во страну, и куповати и продавати: и взалкаша зело, и мнози от них гладом погибоша.</p>
<p>И возопиша к симону десницу прияти, и даде им, и изгна их оттуду и очисти краеградие от осквернений.</p>
<p>И вниде в не в двадесять третий день втораго месяца, лета сто седмьдесят перваго с хвалением и ваиями, и в гуслех и кимвалех и сопелех, и в песнех и пениих, яко сокрушися враг велий от израиля.</p>
<p>И устави на всякое лето провождати день той с веселием, и утверди гору святилища, яже близ краеградия, и вселися ту сам и иже с ним.</p>
<p>И виде симон иоанна сына своего, яко муж есть, и постави его вожда сил всех, и вселися в газарех.</p>
<h4>14</h4>
<p>И в лето сто седмьдесят второе, собра царь димитрий силы своя и иде в мидию собрати помощь себе, яко да ратует противу трифона.</p>
<p>И слыша арсак царь персский и мидский, яко прииде димитрий в пределы его, и посла единаго от началник своих яти его жива.</p>
<p>И иде и порази ополчение димитриево, и ят его и приведе его ко арсаку: и всади его в темницу.</p>
<p>И умолча земля иудина во вся дни симоновы, и взыска благая языку своему, и угодна бысть им власть его и слава его во вся дни.</p>
<p>И со всею славою своею взя июппию в пристанище и сотвори вход островом морским,</p>
<p>и распростре пределы языку своему, и одержа страну,</p>
<p>и собра пленение много, и господствова над газары и вефсуры и краеградием, и отят нечистоты от него, и не бысть противляющагося ему.</p>
<p>И кийждо делаше землю свою с миром, и земля даяше жита своя, и древеса польская плод свой.</p>
<p>Старейшины на стогнах седяху и вси о благих беседоваху, и юноши облачахуся славою и ризами ратными.</p>
<p>Градом даяше пищы и вчиняше их в сосуды утверждения, донележе именовася имя славы его даже до края земли.</p>
<p>Сотвори мир на земли, и возвеселися израиль веселием велиим.</p>
<p>И седе кийждо под виноградом своим и смоковницею своею, и не бысть устрашающаго их.</p>
<p>И оскуде ратуяй их на земли, и царие сотрошася во дни оны.</p>
<p>И укрепи всех смиренных людий своих: закона взыска и отят всяко беззаконие и лукавство,</p>
<p>святая прослави и умножи сосуды святых.</p>
<p>И слышано бе в риме, яко умре ионафан, и даже до спартии слышася, и оскорбишася зело.</p>
<p>Егда же услышаша, яко симон брат его бысть вместо его архиерей и одержа всю страну и грады в ней,</p>
<p>писаша к нему на дщицах медяных, еже обновити с ним дружбу и споборение, яже сотвориша со иудою и ионафаном братиею его.</p>
<p>И прочтошася пред Царковию во Иерусалиме.</p>
<p>И сей образ посланий, ихже послаша спартиаты: спартиатов началницы и град симону иерею великому и старейшинам, и жерцем и прочым людем иудейским братии радоватися:</p>
<p>послы, иже послани суть к людем нашым, возвестиша нам о вашей славе и чести, и возвеселихомся о приходе их,</p>
<p>и списахом яже от них речена в советех людий сице: нуминий сын антиохов и антипатр иасонов, послы иудейстии, приидоста к нам возновляюща с нами дружбу:</p>
<p>и угодно бысть людем прияти мужы славно и положити восписание словес их во особыя людския книги, да будет память людем спартиатов: образ же тех писахом симону архиерею.</p>
<p>По сих посла симон нуминиа в рим, имущаго щит злат велик весом мнас тысяща на уставление с ними дружбы.</p>
<p>Егда же услышаша людие словеса сия, реша: кую благодать воздадим симону и сыном его?</p>
<p>утверди бо сам и братия его и дом отца его, и поби враги израилевы от них, и уставиша ему свободу.</p>
<p>И написаша на дсках медяных и поставиша на столпе в горе сионе. и сей есть образ писания: во осмыйнадесять день месяца елул, лета сто седмьдесят втораго, и сие третие лето при симоне архиереи, в сарамели,</p>
<p>в собрании велицем жерцев и людий, и князей языка и старейшин страны возвестися нам: понеже многащи быша брани в стране,</p>
<p>симон же сын маттафиев, сын сынов иаривовых, и братия его вдаша себе в бедство, и противосташа сопостатом языка своего, яко да стоят святая их и закон, и славою великою прославиша люди своя:</p>
<p>и собра ионафан люди своя, и бысть им архиерей, и приложися к людем своим:</p>
<p>и хотеша врази их внити в страну их, еже сокрушити страну их и простерти руку на святая их,</p>
<p>тогда воста симон и брася за люди своя, и разда сребреников много своим, и вооружи мужы сильныя языка своего, и даде им оброки,</p>
<p>и утверди грады иудейския и вефсуру, яже в пределех иудейских, идеже бяху оружия бранников прежде, и постави тамо на стражу мужы иудейския:</p>
<p>и июппию утверди, яже на примории, и газару, яже в пределех азота, в нейже врази прежде обитаху, и насели тамо иудеи, и елика потребна бяху на управление сих, положи в них:</p>
<p>и видеша людие действо симоново и славу, юже умысли сотворити языку своему, и поставиша его в вожда своего и архиереа, занеже сотвори сия вся, и правду и веру, юже соблюде языку своему, и взыска всяким образом вознести люди своя:</p>
<p>и во дни его благоуспеваше в руку его, еже изяти языки от страны их, и иже во граде давидове беху во Иерусалиме, иже сотвориша себе краеградие, из негоже исхождаху и скверняху окрест святых и творяху язву велию в чистоте,</p>
<p>и насели в нем мужы иудейски и утверди ко укреплению страны и града и возвыси стены во Иерусалиме:</p>
<p>и царь димитрий устави ему началство жречества,</p>
<p>по сим сотвори его друга своего и прослави его славою великою:</p>
<p>слыша бо, яко наречени суть иудее от римлян друзи и споборницы и братия, и яко прияша послов симоновых преславно:</p>
<p>и яко благоволиша иудее и жерцы быти симону вождом и архиереем в век, дондеже востанет пророк верен:</p>
<p>и да будет над ними воевода, и яко да радеет о святых поставляти их над делами их и над страною, и над оружием и над твердынями,</p>
<p>и яко да радеет о святых, и да слушают его вси, и да пишутся на имя его вся писания во стране, и да облачится в порфиру и златую ризу,</p>
<p>и не леть будет ни комуже от людий и от жрец отврещи что от сих и вопреки глаголати от него реченым, или совокупити сонм во стране без него и облещися в порфиру и носити гривну злату:</p>
<p>а иже аще сотворит кроме сих, или отвержет что сих, повинен будет.</p>
<p>И угодно бысть всем людем уставити симону и сотворити по словесем сим.</p>
<p>И прия симон, и благоволи архиерействовати, и быти воеводою и началником языка иудейска и жерцем, и началствовати над всеми.</p>
<p>И писание сие реша водрузити во дщицах медяных и поставити их в притворе святых, в месте славне,</p>
<p>списание же сих положити в газофилакии, яко да имать симон и сынове его.</p>
<h4>15</h4>
<p>И посла царь антиох сын димитриа царя послания от островов морских симону архиерею и началнику языка иудейска и всему языку.</p>
<p>И бяху содержаще образ сей: царь антиох симону жерцу великому и языка началнику и языку иудейскому радоватися:</p>
<p>понеже мужие губителе одержаша царствия отец наших, хощу же снабдети царство, да устрою е якоже бе прежде, и от стран собрах множество сил и сотворих корабли воинския,</p>
<p>хощу же изыти во страну, да отмщу растлившым страну нашу и опустошившым грады многи в царствии (моем),</p>
<p>ныне убо утверждаю тебе вся оставления даней, яже оставиша тебе бывшии прежде мене царие, и елики ины дары оставиша тебе,</p>
<p>и попустих тебе творити кование особых пенязей во стране твоей,</p>
<p>Иерусалиму же и святынем быти свободным: и вся оружия, елика уготовал еси, и твердыни, ихже создал еси, ихже держиши, да будут тебе:</p>
<p>и весь долг царев, и яже подобают цареви, отныне и во все время да оставятся тебе:</p>
<p>егда же одержим царство наше, прославим тебе и люди твоя и святилище славою великою, яко да явленна будет слава ваша по всей земли.</p>
<p>Лета сто седмьдесят четвертаго изыде антиох в землю отец своих, и собрашася к нему вси вои, яко малым быти оставшым со трифоном.</p>
<p>И гнаше его антиох царь, и прииде бежащь в дору, яже при мори:</p>
<p>ведяше бо, яко собрашася злая нань и оставиша его воини.</p>
<p>И ополчися антиох на дору, и с ним дванадесять тем мужей бранных и осмь тысящ конников:</p>
<p>и обступи град, и корабли от моря приидоша, и оскорбляше град от земли и моря, и не остави ни единаго изыти и внити.</p>
<p>Прииде же нуминий и иже с ним от рима, имуще послание царем и странам, в нихже написана сия:</p>
<p>левкий ипат римский птоломею царю радоватися:</p>
<p>послы иудейстии приидоша к нам друзи наши и споборницы, обновляюще прежнюю дружбу и споборение, послани от симона архиереа и людий иудейских,</p>
<p>принесоша же и щит златый мнас тысящи:</p>
<p>угодно убо бысть нам писати ко царем и странам, да не наносят им зол и да не ратуют их, ни градов их, ни страны их, и да не споборают ратующым противу их:</p>
<p>и изволися нам прияти от них щит:</p>
<p>аще убо нецыи губителе пребежаша от страны их к вам, предайте их симону архиерею, да отмстит им по закону своему.</p>
<p>Таяжде написа димитрию царю и атталу, и ариарафу и арсаку,</p>
<p>и во вся страны, и сампсаку и спартиатом, и в дилон и в миндон, и в сикион и в карию, и в самон и в памфилию, и в ликию и в аликарнас, и в род и в фасилиду, и в кою и в сидину, и в арад и в гортину, и в книд и в кипр и в киринию.</p>
<p>Списание же их написаша симону архиерею.</p>
<p>Антиох же царь ополчися на дору вторицею, наводя выну на ню руки и миханы творя, и заключи трифона еже не входити ниже исходити.</p>
<p>И посла ему симон две тысящы мужей избранных в помощь ему и сребро и злато и сосуды многи.</p>
<p>И не восхоте их прияти, но отверже вся, елика завеща ему прежде, и отчуждися от него.</p>
<p>И посла к нему афиновиа единаго от другов своих, да побеседует с ним, глаголя: вы держите июппию и газару и краеградие еже во Иерусалиме, грады царства моего,</p>
<p>пределы их опустошисте, и сотвористе язву велику на земли, и господствовасте местами многими в царствии моем:</p>
<p>ныне убо отдадите грады, ихже взясте, и дани мест, имиже огосподствовасте вне пределов иудейских:</p>
<p>аще же ни, дадите место сих пять сот талантов сребра, и за опустошение, имже опустошисте, и за дани градов другия пять сот талантов: аще же ни, пришедше поратуем вас.</p>
<p>И прииде афиновий друг царский во Иерусалим, и виде славу симонову, и сокровище злата и сребра, и устроение доволно, и ужасеся, и возвести ему словеса царска.</p>
<p>И отвещав симон, рече ему: ниже чуждую землю прияхом, ниже чуждая одержахом, но наследие отец наших, от враг же наших в некое время неправедно удержася:</p>
<p>мы же время имуще восприяхом наследие отец наших:</p>
<p>о июппии же и газарех, ихже просиши, сии творяху в людех язву велию в стране нашей, от сих дадим талант сто. И не отвеща ему афиновий словесе.</p>
<p>Возвратися же с яростию ко царю и возвести ему словеса сия и славу симонову и вся елика виде. И прогневася царь гневом велиим.</p>
<p>Трифон же всед к корабль, отбеже во орфосиаду.</p>
<p>И постави царь кендевеа воеводою приморским и силы пехотныя и конныя даде ему.</p>
<p>И повеле ему ополчитися противу лица иудейска, и заповеда ему создати кедрон и утвердити врата, и да ратует люди. Царь же гоняше трифона.</p>
<p>И прииде кендевей во иамнию и нача раздражати люди и входити во иудею и пленити люди и убивати: и созда кедрон</p>
<p>и постави тамо конники и силы, яко да исходяще проходят пути иудейския, якоже повеле ему царь.</p>
<h4>16</h4>
<p>И взыде иоанн от газаров и возвести симону отцу своему, яже сотвори кендевей.</p>
<p>И призва симон два сыны своя старейшыя иуду и иоанна и рече има: аз и братия моя и дом отца моего поборахом враги израилевы от юности даже и до сего дне, и благопоспешествовася в руках наших избавити израиля многащи:</p>
<p>ныне же состарехся и вы милостию (Бога) доволни есте в летех: будите вместо мене и брата моего, и изшедше поборствуйте за язык наш, помощь же с небесе с вама да будет.</p>
<p>И избра от страны двадесять тысящ мужей военных и конников, и идоша на кендевеа и обнощеваша в модине.</p>
<p>И воставше заутра идоша на поле, и се, сила велия во сретение им, пешая и конная, и бе поток среде их.</p>
<p>И ополчися противу лица их сам и людие его: и виде люди боящыяся прейти поток и прейде первый, и видеша его мужие и преидоша вслед его.</p>
<p>И раздели людий и конников посреде пеших: конницы же врагов мнози зело.</p>
<p>И вострубиша трубами, и побежден бысть кендевей и полк его, и падоша от них язвени мнози: прочии же бегоша в твердыню.</p>
<p>Тогда уязвен бысть иуда брат иоаннов: иоанн же гна их, дондеже прииде в кедрон, егоже созда.</p>
<p>И побегоша даже до столпов сущих на селех азотских, и зажже его огнем, и падоша от них две тысящы мужей: и возвратися в землю иудину в мире.</p>
<p>И птоломей сын авувов поставлен бысть воеводою в поли иерихона и имяше сребра и злата много:</p>
<p>бе бо зять архиереов.</p>
<p>И вознесеся сердце его, и восхоте одержати страну, и помышляше лестно на симона и сынов его, погубити их.</p>
<p>Симон же прохождаше грады, яже во стране иудейстей, попечение имея о прилежании их, и сниде во иерихон сам и маттафиа, и иуда и сынове его, лета сто седмьдесят седмаго месяца первагонадесять, сей есть месяц сават.</p>
<p>И прия их сын авувов в твердыню, нарицаемую док, с лестию, юже созда, и сотвори им пир велик, и сокры тамо мужы.</p>
<p>И егда упися симон и сынове его, воста птоломей и иже с ним, и взяша оружия своя, и внидоша к симону на пир, и убиша его и два сына его и некиих от отрок его.</p>
<p>И сотвори прелесть велику во израили и воздаде злая за благая.</p>
<p>И писа сия птоломей и посла ко царю, да послет ему воев в помощь, и предаст ему страну их и грады.</p>
<p>И посла иныя в газару погубити иоанна, и тысящником посла послания, да приидут к нему, да даст им сребро и злато и дары.</p>
<p>И иныя посла объяти Иерусалима и гору святилища.</p>
<p>И предтек некий возвести иоанну в газаре, яко погибе отец его и братия его, и яко посла и тебе убити. И слышав ужасеся зело.</p>
<p>И ят мужы, иже приидоша погубити его, и уби их: позна бо яко ищут его убити.</p>
<p>И прочая словес иоанновых и браней его и благих мужеств его, имиже благомужествова, и созидания стен, ихже созда, и деяний его,</p>
<p>се, сия писана суть в книзе дний архиерейства его, отнележе бысть архиерей по отце своем.</p>
