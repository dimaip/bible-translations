<h4>1</h4>
<p>Блажен муж, иже не иде на совет нечестивых, и на пути грешных не ста, и на седалищи губителей не седе:</p>
<p>но в законе Господни воля его, и в законе его поучится день и нощь.</p>
<p>И будет яко древо насажденое при исходищих вод, еже плод свой даст во время свое, и лист его не отпадет: и вся, елика аще творит, успеет.</p>
<p>Не тако нечестивии, не тако: но яко прах, егоже возметает ветр от лица земли.</p>
<p>Сего ради не воскреснут нечестивии на суд, ниже грешницы в совет праведных.</p>
<p>Яко весть Господь путь праведных, и путь нечестивых погибнет.</p>
<h4>2</h4>
<p>Вскую шаташася языцы, и людие поучишася тщетным?</p>
<p>Предсташа царие земстии, и князи собрашася вкупе на Господа и на христа его.</p>
<p>Расторгнем узы их и отвержем от нас иго их.</p>
<p>Живый на небесех посмеется им, и Господь поругается им.</p>
<p>Тогда возглаголет к ним гневом своим и яростию своею смятет я:</p>
<p>аз же поставлен есмь Царь от него над сионом, горою святою его,</p>
<p>возвещаяй повеление Господне. Господь рече ко мне: сын мой еси ты, аз днесь родих тя:</p>
<p>проси от мене, и дам ти языки достояние твое, и одержание твое концы земли:</p>
<p>упасеши я жезлом железным, яко сосуды скудельничи сокрушиши я.</p>
<p>И ныне, царие, разумейте, накажитеся вси судящии земли.</p>
<p>Работайте Господеви со страхом, и радуйтеся ему со трепетом.</p>
<p>Приимите наказание, да не когда прогневается Господь, и погибнете от пути праведнаго, егда возгорится вскоре ярость его: блажени вси надеющиися нань.</p>
<h4>3</h4>
<p>Псалом давиду, внегда отбегаше от лица авессалома сына своего.</p>
<p>Господи, что ся умножиша стужающии ми? мнози востают на мя,</p>
<p>мнози глаголют души моей: несть спасения ему в Бозе его.</p>
<p>Ты же, Господи, заступник мой еси, слава моя, и возносяй главу мою.</p>
<p>Гласом моим ко Господу воззвах, и услыша мя от горы святыя своея.</p>
<p>Аз уснух, и спах, востах, яко Господь заступит мя.</p>
<p>Не убоюся от тем людий, окрест нападающих на мя.</p>
<p>воскресени, Господи, спаси мя, Боже мой: яко ты поразил еси вся враждующыя ми всуе, зубы грешников сокрушил еси.</p>
<p>Господне есть спасение, и на людех твоих благословение твое.</p>
<h4>4</h4>
<p>В конец, в песнех, псалом давиду.</p>
<p>Внегда призвати ми, услыша мя Бог правды моея: в скорби распространил мя еси: ущедри мя и услыши молитву мою.</p>
<p>Сынове человечестии, доколе тяжкосердии? вскую любите суету и ищете лжи?</p>
<p>И уведите, яко удиви Господь преподобнаго своего. Господь услышит мя, внегда воззвати ми к нему.</p>
<p>Гневайтеся, и не согрешайте, яже глаголете в сердцах ваших, на ложах ваших умилитеся:</p>
<p>пожрите жертву правды и уповайте на Господа.</p>
<p>Мнози глаголют: кто явит нам благая? знаменася на нас свет лица твоего, Господи.</p>
<p>Дал еси веселие в сердцы моем: от плода пшеницы, вина и елеа своего умножишася:</p>
<p>в мире вкупе усну и почию, яко ты, Господи, единаго на уповании вселил мя еси.</p>
<h4>5</h4>
<p>О наследствующем, псалом давиду.</p>
<p>Глаголы моя внуши, Господи, разумей звание мое.</p>
<p>Вонми гласу моления моего, Царю мой и Боже мой: яко к тебе помолюся, Господи.</p>
<p>Заутра услыши глас мой: заутра предстану ти, и узриши мя:</p>
<p>яко Бог не хотяй беззакония ты еси: не приселится к тебе лукавнуяй,</p>
<p>ниже пребудут беззаконницы пред очима твоима: возненавидел еси вся делающыя беззаконие,</p>
<p>погубиши вся глаголющыя лжу: мужа кровей и льстива гнушается Господь.</p>
<p>Аз же множеством милости твоея вниду в дом твой, поклонюся ко храму святому твоему, в страсе твоем.</p>
<p>Господи, настави мя правдою твоею, враг моих ради исправи пред тобою путь мой.</p>
<p>Яко несть во устех их истины, сердце их суетно, гроб отверст гортань их, языки своими льщаху.</p>
<p>Суди им, Боже, да отпадут от мыслей своих: по множеству нечестия их изрини я, яко преогорчиша тя, Господи.</p>
<p>И да возвеселятся вси уповающии на тя, во век возрадуются, и вселишися в них: и похвалятся о тебе любящии имя твое.</p>
<p>Яко ты благословиши праведника, Господи, яко оружием благоволения венчал еси нас.</p>
<h4>6</h4>
<p>В конец, в песнех о осмем, псалом давиду.</p>
<p>Господи, да не яростию твоею обличиши мене, ниже гневом твоим накажеши мене.</p>
<p>Помилуй мя, Господи, яко немощен есмь: изцели мя, Господи, яко смятошася кости моя,</p>
<p>и душа моя смятеся зело: и ты, Господи, доколе?</p>
<p>Обратися, Господи, избави душу мою, спаси мя ради милости твоея:</p>
<p>яко несть в смерти поминаяй тебе, во аде же кто исповестся тебе?</p>
<p>Утрудихся воздыханием моим, измыю на всяку нощь ложе мое, слезами моими постелю мою омочу.</p>
<p>Смятеся от ярости око мое, обетшах во всех вразех моих.</p>
<p>Отступите от мене, вси делающии беззаконие, яко услыша Господь глас плача моего,</p>
<p>услыша Господь моление мое, Господь молитву мою прият.</p>
<p>Да постыдятся и смятутся вси врази мои, да возвратятся и устыдятся зело вскоре.</p>
<h4>7</h4>
<p>Псалом давиду, егоже воспет Господеви о словесех хусиевых, сына иемениина.</p>
<p>Господи Боже мой, на тя уповах, спаси мя от всех гонящих мя и избави мя:</p>
<p>да не когда похитит яко лев душу мою, не сущу избавляющу, ниже спасающу.</p>
<p>Господи Боже мой, аще сотворих сие, аще есть неправда в руку моею,</p>
<p>аще воздах воздающым ми зла, да отпаду убо от враг моих тощь:</p>
<p>да поженет убо враг душу мою, и да постигнет, и поперет в землю живот мой, и славу мою в персть вселит.</p>
<p>воскресени, Господи, гневом твоим, вознесися в концах враг твоих, и востани, Господи Боже мой, повелением, имже заповедал еси,</p>
<p>и сонм людий обыдет тя: и о том на высоту обратися.</p>
<p>Господь судит людем: суди ми, Господи, по правде моей и по незлобе моей на мя.</p>
<p>Да скончается злоба грешных, и исправиши праведнаго, испытаяй сердца и утробы, Боже, праведно.</p>
<p>Помощь моя от Бога, спасающаго правыя сердцем.</p>
<p>Бог судитель праведен и крепок, и долготерпелив, и не гнев наводяй на всяк день.</p>
<p>Аще не обратитеся, оружие свое очистит, лук свой напряже, и уготова и,</p>
<p>и в нем уготова сосуды смертныя, стрелы своя сгараемым содела.</p>
<p>Се, боле неправдою, зачат болезнь и роди беззаконие:</p>
<p>ров изры и ископа и, и падет в яму, юже содела.</p>
<p>Обратится болезнь его на главу его, и на верх его неправда его снидет.</p>
<p>Исповемся Господеви по правде его и пою имени Господа вышняго.</p>
<h4>8</h4>
<p>В конец, о точилех, псалом давиду.</p>
<p>Господи Господь наш, яко чудно имя твое по всей земли, яко взятся великолепие твое превыше небес.</p>
<p>Из уст младенец и ссущих совершил еси хвалу, враг твоих ради, еже разрушити врага и местника.</p>
<p>Яко узрю небеса, дела перст твоих, луну и звезды, яже ты основал еси:</p>
<p>что есть человек, яко помниши его? или сын человечь, яко посещаеши его?</p>
<p>Умалил еси его малым чим от ангел, славою и честию венчал еси его:</p>
<p>и поставил еси его над делы руку твоею, вся покорил еси под нозе его:</p>
<p>овцы и волы вся, еще же и скоты польския,</p>
<p>птицы небесныя и рыбы морския, преходящыя стези морския.</p>
<p>Господи Господь наш, яко чудно имя твое по всей земли.</p>
<h4>9</h4>
<p>В конец, о тайных сына, псалом давиду.</p>
<p>Исповемся тебе, Господи, всем сердцем моим, повем вся чудеса твоя.</p>
<p>Возвеселюся и возрадуюся о тебе, пою имени твоему, вышний.</p>
<p>Внегда возвратитися врагу моему вспять, изнемогут и погибнут от лица твоего.</p>
<p>Яко сотворил еси суд мой и прю мою: сел еси на престоле, судяй правду.</p>
<p>Запретил еси языком, и погибе нечестивый: имя его потребил еси в век и в век века.</p>
<p>Врагу оскудеша оружия в конец, и грады разрушил еси: погибе память его с шумом.</p>
<p>И Господь во век пребывает, уготова на суд престол свой:</p>
<p>и той судити имать вселенней в правду, судити имать людем в правоте.</p>
<p>И бысть Господь прибежище убогому, помощник во благовремениих, в скорбех.</p>
<p>И да уповают на тя знающии имя твое, яко не оставил еси взыскающих тя, Господи.</p>
<p>Пойте Господеви, живущему в сионе, возвестите во языцех начинания его:</p>
<p>яко взыскаяй крови их помяну, не забы звания убогих.</p>
<p>Помилуй мя, Господи, виждь смирение мое от враг моих, возносяй мя от врат смертных:</p>
<p>яко да возвещу вся хвалы твоя во вратех дщере сиони: возрадуемся о спасении твоем.</p>
<p>Углебоша языцы в пагубе, юже сотвориша: в сети сей, юже скрыша, увязе нога их.</p>
<p>Знаемь есть Господь судбы творяй: в делех руку своею увязе грешник.</p>
<p>Да возвратятся грешницы во ад, вси языцы забывающии Бога.</p>
<p>Яко не до конца забвен будет нищий, терпение убогих не погибнет до конца.</p>
<p>воскресени, Господи, да не крепится человек, да судятся языцы пред тобою.</p>
<p>Постави, Господи, законоположителя над ними, да разумеют языцы, яко человецы суть.</p>
<p>Вскую, Господи, отстоя далече, презираеши во благовремениих, в скорбех?</p>
<p>Внегда гордитися нечестивому, возгарается нищий: увязают в советех, яже помышляют.</p>
<p>Яко хвалимь есть грешный в похотех души своея, и обидяй благословимь есть.</p>
<p>Раздражи Господа грешный: по множеству гнева своего не взыщет: несть Бога пред ним.</p>
<p>Оскверняются путие его на всяко время: отемлются судбы твоя от лица его: всеми враги своими обладает.</p>
<p>Рече бо в сердцы своем: не подвижуся от рода в род без зла:</p>
<p>егоже клятвы уста его полна суть, и горести и льсти: под языком его труд и болезнь.</p>
<p>Приседит в ловителстве с богатыми в тайных, еже убити неповиннаго: очи его на нищаго призираете.</p>
<p>Ловит в тайне яко лев во ограде своей, ловит еже восхитити нищаго, восхитити нищаго, внегда привлещи и в сети своей.</p>
<p>Смирит его: преклонится и падет, внегда ему обладати убогими.</p>
<p>Рече бо в сердцы своем: забы Бог, отврати лице свое, да не видит до конца.</p>
<p>воскресени, Господи Боже мой, да вознесется рука твоя, не забуди убогих твоих до конца.</p>
<p>Чесо ради прогнева нечестивый Бога? рече бо в сердцы своем: не взыщет.</p>
<p>Видиши, яко ты болезнь и ярость смотряеши, да предан будет в руце твои: тебе оставлен есть нищий, сиру ты буди помощник.</p>
<p>Сокруши мышцу грешному и лукавому: взыщется грех его и не обрящется.</p>
<p>Господь Царь во век и в век века: погибнете, языцы, от земли его.</p>
<p>Желание убогих услышал еси, Господи, уготованию сердца их внят ухо твое.</p>
<p>Суди сиру и смирену, да не приложит ктому величатися человек на земли.</p>
<h4>10</h4>
<p>В конец, псалом давиду. На Господа уповах, како речете души моей: превитай по горам, яко птица?</p>
<p>Яко се, грешницы налякоша лук, уготоваша стрелы в туле, состреляти во мраце правыя сердцем.</p>
<p>Зане яже ты совершил еси, они разрушиша: праведник же что сотвори?</p>
<p>Господь во храме святем своем. Господь, на небеси престол его: очи его на нищаго призираете, вежди его испытаете сыны человеческия.</p>
<p>Господь испытает праведнаго и нечестиваго: любяй же неправду ненавидит свою душу.</p>
<p>Одождит на грешники сети: огнь и жупел, и дух бурен часть чаши их.</p>
<p>Яко праведен Господь и правды возлюби: правоты виде лице его.</p>
<h4>11</h4>
<p>В конец, о осмей, псалом давиду.</p>
<p>Спси мя, Господи, яко оскуде преподобный: яко умалишася истины от сынов человеческих.</p>
<p>Суетная глагола кийждо ко искреннему своему: устне льстивыя в сердцы, и в сердцы глаголаша злая.</p>
<p>Потребит Господь вся устны льстивыя, язык велеречивый,</p>
<p>рекшыя: язык наш возвеличим, устны наша при нас суть: кто нам Господь есть?</p>
<p>Страсти ради нищих и воздыхания убогих ныне воскресну, глаголет Господь: положуся во спасение, не обинюся о нем.</p>
<p>Словеса Господня словеса чиста, сребро разжжено, искушено земли, очищено седмерицею.</p>
<p>Ты, Господи, сохраниши ны и соблюдеши ны от рода сего и во век.</p>
<p>Окрест нечестивии ходят: по высоте твоей умножил еси сыны человеческия.</p>
<h4>12</h4>
<p>В конец, псалом давиду.</p>
<p>Доколе, Господи, забудеши мя до конца? доколе отвращаеши лице твое от мене?</p>
<p>Доколе положу советы в души моей, болезни в сердцы моем день и нощь? доколе вознесется враг мой на мя?</p>
<p>Призри, услыши мя, Господи Боже мой: просвети очи мои, да не когда усну в смерть:</p>
<p>да не когда речет враг мой: укрепихся на него.</p>
<p>Стужающии ми возрадуются, аще подвижуся.</p>
<p>Аз же на милость твою уповах: возрадуется сердце мое о спасении твоем: воспою Господеви благодеявшему мне и пою имени Господа вышняго.</p>
<h4>13</h4>
<p>Рече безумен в сердцы своем: несть Бог. Растлеша и омерзишася в начинаниих: несть творяй благостыню.</p>
<p>Господь с небесе приниче на сыны человеческия, видети, аще есть разумеваяй, или взыскаяй Бога.</p>
<p>Вси уклонишася, вкупе неключими быша: несть творяй благостыню, несть до единаго.</p>
<p>Ни ли уразумеют вси делающии беззаконие, снедающии люди моя в снедь хлеба? Господа не призваша.</p>
<p>Тамо убояшася страха, идеже не бе страх: яко Господь в роде праведных.</p>
<p>Совет нищаго посрамисте: Господь же упование его есть.</p>
<p>Кто даст от сиона спасение израилево?</p>
<p>Внегда возвратит Господь пленение людий своих, возрадуется иаков, и возвеселится израиль.</p>
<h4>14</h4>
<p>Господи, кто обитает в жилищи твоем? или кто вселится во святую гору твою?</p>
<p>Ходяй непорочен и делаяй правду, глаголяй истину в сердцы своем:</p>
<p>иже не ульсти языком своим и не сотвори искреннему своему зла, и поношения не прият на ближния своя:</p>
<p>уничижен есть пред ним лукавнуяй, боящыяжеся Господа славит: кленыйся искреннему своему и не отметаяся:</p>
<p>сребра своего не даде в лихву и мзды на неповинных не прият. творяй сия не подвижится во век.</p>
<h4>15</h4>
<p>Сохрани мя, Господи, яко на тя уповах.</p>
<p>Рех Господеви: Господь мой еси ты, яко благих моих не требуеши.</p>
<p>святым, иже суть на земли его, удиви Господь вся хотения своя в них.</p>
<p>Умножишася немощи их, по сих ускориша: не соберу соборы их от кровей, ни помяну же имен их устнама моима.</p>
<p>Господь часть достояния моего и чаши моея: ты еси устрояяй достояние мое мне.</p>
<p>Ужя нападоша ми в державных моих: ибо достояние мое державно есть мне.</p>
<p>Благословлю Господа вразумившаго мя: еще же и до нощи наказаша мя утробы моя.</p>
<p>Предзрех Господа предо мною выну, яко одесную мене есть, да не подвижуся.</p>
<p>Сего ради возвеселися сердце мое, и возрадовася язык мой: еще же и плоть моя вселится на уповании.</p>
<p>Яко не оставиши душу мою во аде, ниже даси преподобному твоему видети истления.</p>
<p>Сказал ми еси пути живота: исполниши мя веселия с лицем твоим: красота в деснице твоей в конец.</p>
<h4>16</h4>
<p>Молитва давиду. услыши, Господи, правду мою, вонми молению моему, внуши молитву мою не во устнах льстивых.</p>
<p>От лица твоего судба моя изыдет: очи мои да видита правоты.</p>
<p>Искусил еси сердце мое, посетил еси нощию: искусил мя еси, и не обретеся во мне неправда.</p>
<p>Яко да не возглаголют уста моя дел человеческих, за словеса устен твоих аз сохраних пути жестоки.</p>
<p>Соверши стопы моя во стезях твоих, да не подвижутся стопы моя.</p>
<p>Аз воззвах, яко услышал мя еси, Боже: приклони ухо твое мне и услыши глаголы моя.</p>
<p>Удиви милости твоя, спасаяй уповающыя на тя от противящихся деснице твоей:</p>
<p>сохрани мя, Господи, яко зеницу ока: в крове крилу твоею покрыеши мя</p>
<p>от лица нечестивых острастших мя: врази мои душу мою одержаша</p>
<p>тук свой затвориша, уста их глаголаша гордыню.</p>
<p>Изгонящии мя ныне обыдоша мя, очи свои возложиша уклонити на землю.</p>
<p>Объяша мя яко лев готов на лов и яко скимен обитаяй в тайных.</p>
<p>воскресени, Господи, предвари я и запни им: избави душу мою от нечестиваго, оружие твое</p>
<p>от враг руки твоея, Господи, от малых от земли: раздели я в животе их, и сокровенных твоих исполнися чрево их: насытишася сынов, и оставиша останки младенцем своим.</p>
<p>Аз же правдою явлюся лицу твоему, насыщуся, внегда явитимися славе твоей.</p>
<h4>17</h4>
<p>В конец, отроку Господню давиду, яже глагола Господеви словеса песни сея, в день, в оньже избави его Господь от руки всех враг его и из руки саули: и рече:</p>
<p>Возлюблю тя, Господи, крепосте моя:</p>
<p>Господь утверждение мое, и прибежище мое, и избавитель мой, Бог мой, помощник мой, и уповаю на него: защититель мой, и рог спасения моего, и заступник мой.</p>
<p>Хваля призову Господа и от враг моих спасуся.</p>
<p>Одержаша мя болезни смертныя, и потоцы беззакония смятоша мя:</p>
<p>болезни адовы обыдоша мя, предвариша мя сети смертныя.</p>
<p>И внегда скорбети ми, призвах Господа и к Богу моему воззвах: услыша от храма святаго своего глас мой, и вопль мой пред ним внидет во ушы его.</p>
<p>И подвижеся и трепетна бысть земля, и основания гор смятошася и подвигошася, яко прогневася на ня Бог.</p>
<p>Взыде дым гневом его, и огнь от лица его воспламенится: углие возгореся от него.</p>
<p>И приклони небеса и сниде, и мрак под ногама его.</p>
<p>И взыде на херувимы и лете, лете на крилу ветреню.</p>
<p>И положи тму закров свой: окрест его селение его: темна вода во облацех воздушных.</p>
<p>От облистания пред ним облацы проидоша, град и углие огненное.</p>
<p>И возгреме с небесе Господь, и вышний даде глас свой.</p>
<p>Низпосла стрелы и разгна я, и молнии умножи и смяте я.</p>
<p>И явишася источницы воднии, и открышася основания вселенныя от запрещения твоего, Господи, от дохновения духа гнева твоего.</p>
<p>Низпосла с высоты и прият мя, восприят мя от вод многих.</p>
<p>Избавит мя от врагов моих сильных и от ненавидящих мя: яко утвердишася паче мене.</p>
<p>Предвариша мя в день озлобления моего: и бысть Господь утверждение мое.</p>
<p>И изведе мя на широту: избавит мя, яко восхоте мя.</p>
<p>И воздаст ми Господь по правде моей, и по чистоте руку моею воздаст ми,</p>
<p>яко сохраних пути Господни и не нечествовах от Бога моего.</p>
<p>Яко вся судбы его предо мною, и оправдания его не отступиша от мене.</p>
<p>И буду непорочен с ним и сохранюся от беззакония моего.</p>
<p>И воздаст ми Господь по правде моей и по чистоте руку моею пред очима его.</p>
<p>С преподобным преподобн будеши, и с мужем неповинным неповинен будеши,</p>
<p>и со избранным избран будеши, и со строптивым развратишися.</p>
<p>Яко ты люди смиренныя спасеши и очи гордых смириши.</p>
<p>Яко ты просветиши светилник мой, Господи: Боже мой, просветиши тму мою.</p>
<p>Яко тобою избавлюся от искушения, и Богом моим прейду стену.</p>
<p>Бог мой, непорочен путь его: словеса Господня разжжена. Защититель есть всех уповающих на него.</p>
<p>Яко кто Бог, разве Господа? или кто Бог, разве Бога нашего?</p>
<p>Бог препоясуяй мя силою, и положи непорочен путь мой:</p>
<p>совершаяй нозе мои яко елени, и на высоких поставляяй мя:</p>
<p>научаяй руце мои на брань, и положил еси лук медян мышца моя:</p>
<p>и дал ми еси защищение спасения, и десница твоя восприят мя: и наказание твое исправит мя в конец, и наказание твое то мя научит.</p>
<p>Уширил еси стопы моя подо мною, и не изнемогосте плесне мои.</p>
<p>Пожену враги моя, и постигну я, и не возвращуся, дондеже скончаются:</p>
<p>оскорблю их, и не возмогут стати, падут под ногама моима.</p>
<p>И препоясал мя еси силою на брань, спял еси вся востающыя на мя под мя.</p>
<p>И врагов моих дал ми еси хребет и ненавидящыя мя потребил еси.</p>
<p>Воззваша, и не бе спасаяй: ко Господу, и не услыша их.</p>
<p>И истню я яко прах пред лицем ветра, яко брение путий поглажду я.</p>
<p>Избавиши мя от пререкания людий: поставиши мя во главу языков: людие, ихже не ведех, работаша ми,</p>
<p>в слух уха послушаша мя. сынове чуждии солгаша ми,</p>
<p>сынове чуждии обетшаша и охромоша от стезь своих.</p>
<p>Жив Господь, и благословен Бог, и да вознесется Бог спасения моего,</p>
<p>Бог даяй отмщение мне и покоривый люди под мя,</p>
<p>избавитель мой от враг моих гневливых: от востающих на мя вознесеши мя, от мужа неправедна избавиши мя.</p>
<p>Сего ради исповемся тебе во языцех, Господи, и имени твоему пою:</p>
<p>величаяй спасения царева и творяй милость христу своему давиду и семени его до века.</p>
<h4>18</h4>
<p>В конец, псалом давиду.</p>
<p>Небеса поведают славу Божию, творение же руку его возвещает твердь.</p>
<p>День дни отрыгает глагол, и нощь нощи возвещает разум.</p>
<p>Не суть речи, ниже словеса, ихже не слышатся гласи их.</p>
<p>Во всю землю изыде вещание их, и в концы вселенныя глаголы их: в солнце положи селение свое:</p>
<p>и той яко жених исходяй от чертога своего, возрадуется яко исполин тещи путь.</p>
<p>От края небесе исход его, и сретение его до края небесе: и несть, иже укрыется теплоты его.</p>
<p>Закон Господень непорочен, обращаяй душы: свидетелство Господне верно, умудряющее младенцы.</p>
<p>Оправдания Господня права, веселящая сердце: заповедь Господня светла, просвещающая очи.</p>
<p>Страх Господень чист, пребываяй в век века: судбы Господни истинны, оправданны вкупе,</p>
<p>вожделенны паче злата и камене честна многа, и слаждшя паче меда и сота.</p>
<p>Ибо раб твой хранит я: внегда сохранити я, воздаяние много.</p>
<p>Грехопадения кто разумеет? от тайных моих очести мя,</p>
<p>и от чуждих пощади раба твоего: аще не обладают мною, тогда непорочен буду, и очищуся от греха велика.</p>
<p>И будут во благоволение словеса уст моих, и поучение сердца моего пред тобою выну, Господи, помощниче мой и избавителю мой.</p>
<h4>19</h4>
<p>В конец, псалом давиду.</p>
<p>Услышит тя Господь в день печали, защитит тя имя Бога иаковля.</p>
<p>Послет ти помощь от святаго, и от сиона заступит тя.</p>
<p>Помянет всяку жертву твою, и всесожжение твое тучно буди.</p>
<p>Даст ти Господь по сердцу твоему, и весь совет твой исполнит.</p>
<p>Возрадуемся о спасении твоем, и во имя Господа Бога нашего возвеличимся: исполнит Господь вся прошения твоя.</p>
<p>Ныне познах, яко спасе Господь христа своего: услышит его с небесе святаго своего: в силах спасение десницы его.</p>
<p>Сии на колесницах, и сии на конех: мы же во имя Господа Бога нашего призовем.</p>
<p>Тии спяти быша и падоша: мы же востахом и исправихомся.</p>
<p>Господи, спаси царя, и услыши ны, в оньже аще день призовем тя.</p>
<h4>20</h4>
<p>Псалом давиду.</p>
<p>Господи, силою твоею возвеселится царь, и о спасении твоем возрадуется зело.</p>
<p>Желание сердца его дал еси ему, и хотения устну его неси лишил его.</p>
<p>Яко предварил еси его благословением благостынным, положил еси на главе его венец от камене честна.</p>
<p>Живота просил есть у тебе, и дал еси ему долготу дний во век века.</p>
<p>Велия слава его спасением твоим: славу и велелепие возложиши на него.</p>
<p>Яко даси ему благословение во век века: возвеселиши его радостию с лицем твоим.</p>
<p>Яко царь уповает на Господа, и милостию вышняго не подвижится.</p>
<p>Да обрящется рука твоя всем врагом твоим, десница твоя да обрящет вся ненавидящыя тебе.</p>
<p>Яко положиши их яко пещь огненную во время лица твоего: Господь гневом своим смятет я, и снесть их огнь.</p>
<p>Плод их от земли погубиши, и семя их от сынов человеческих.</p>
<p>Яко уклониша на тя злая, помыслиша советы, ихже не возмогут составити.</p>
<p>Яко положиши я хребет: во избытцех твоих уготовиши лице их.</p>
<p>Вознесися, Господи, силою твоею: воспоем и поем силы твоя.</p>
<h4>21</h4>
<p>В конец, о заступлении утреннем, псалом давиду.</p>
<p>Боже, Боже мой, вонми ми, вскую оставил мя еси? далече от спасения моего словеса грехопадений моих.</p>
<p>Боже мой, воззову во дни, и не услышиши, и в нощи, и не в безумие мне.</p>
<p>Ты же во святем живеши, хвало израилева.</p>
<p>На тя уповаша отцы наши: уповаша, и избавил еси я:</p>
<p>к тебе воззваша, и спасошася: на тя уповаша, и не постыдешася.</p>
<p>Аз же есмь червь, а не человек, поношение человеков и уничижение людий.</p>
<p>Вси видящии мя поругашамися, глаголаша устнами, покиваша главою:</p>
<p>упова на Господа, да избавит его, да спасет его, яко хощет его.</p>
<p>Яко ты еси исторгий мя из чрева, упование мое от сосцу матере моея.</p>
<p>К тебе привержен есмь от ложесн, от чрева матере моея Бог мой еси ты.</p>
<p>Да не отступиши от мене, яко скорбь близ, яко несть помогаяй ми.</p>
<p>Обыдоша мя телцы мнози, юнцы тучнии одержаша мя:</p>
<p>отверзоша на мя уста своя, яко лев восхищаяй и рыкаяй.</p>
<p>Яко вода излияхся, и разсыпашася вся кости моя: бысть сердце мое яко воск таяй посреде чрева моего.</p>
<p>Изсше яко скудель крепость моя, и язык мой прильпе гортани моему, и в персть смерти свел мя еси.</p>
<p>Яко обыдоша мя пси мнози, сонм лукавых одержаша мя: ископаша руце мои и нозе мои.</p>
<p>Изчетоша вся кости моя: тии же смотриша и презреша мя.</p>
<p>Разделиша ризы моя себе, и о одежди моей меташа жребий.</p>
<p>Ты же, Господи, не удали помощь твою от мене: на заступление мое вонми.</p>
<p>Избави от оружия душу мою, и из руки песии единородную мою.</p>
<p>спаси мя от уст львовых, и от рог единорожь смирение мое.</p>
<p>Повем имя твое братии моей, посреде Церкве воспою тя.</p>
<p>Боящиися Господа, восхвалите его, все семя иаковле, прославите его, да убоится же от него все семя израилево:</p>
<p>яко не уничижи, ниже негодова молитвы нищаго, ниже отврати лице свое от мене, и егда воззвах к нему, услыша мя.</p>
<p>От тебе похвала моя, в Церкви велицей исповемся тебе: молитвы моя воздам пред боящимися его.</p>
<p>Ядят убозии, и насытятся, и восхвалят Господа взыскающии его: жива будут сердца их в век века.</p>
<p>Помянутся и обратятся ко Господу вси концы земли, и поклонятся пред ним вся отечествия язык:</p>
<p>яко Господне есть Царствие, и той обладает языки.</p>
<p>Ядоша и поклонишася вси тучнии земли: пред ним припадут вси низходящии в землю: и душа моя тому живет.</p>
<p>И семя мое поработает ему: возвестит Господеви род грядущий:</p>
<p>И возвестят правду его людем рождшымся, яже сотвори Господь.</p>
<h4>22</h4>
<p>Господь пасет мя, и ничтоже мя лишит.</p>
<p>На месте злачне, тамо всели мя, на воде покойне воспита мя.</p>
<p>Душу мою обрати, настави мя на стези правды, имене ради своего.</p>
<p>Аще бо и пойду посреде сени смертныя, не убоюся зла, яко ты со мною еси: жезл твой и палица твоя, та мя утешиста.</p>
<p>Уготовал еси предо мною трапезу сопротив стужающым мне: умастил еси елеом главу мою, и чаша твоя упоявающи мя, яко державна.</p>
<p>И милость твоя поженет мя вся дни живота моего, и еже вселитимися в дом Господень в долготу дний.</p>
<h4>23</h4>
<p>Господня земля, и исполнение ея, вселенная и вси живущии на ней.</p>
<p>Той на морях основал ю есть и на реках уготовал ю есть.</p>
<p>Кто взыдет на гору Господню? или кто станет на месте святем его?</p>
<p>Неповинен рукама и чист сердцем, иже не прият всуе душу свою и не клятся лестию искреннему своему:</p>
<p>сей приимет благословение от Господа и милостыню от Бога спаса своего.</p>
<p>Сей род ищущих Господа, ищущих лице Бога иаковля.</p>
<p>Возмите врата князи ваша, и возмитеся врата вечная: и внидет Царь славы.</p>
<p>Кто есть сей Царь славы? Господь крепок и силен, Господь силен в брани.</p>
<p>Возмите врата князи ваша, и возмитеся врата вечная: и внидет Царь славы.</p>
<p>Кто есть сей Царь славы? Господь сил, той есть Царь славы.</p>
<h4>24</h4>
<p>К тебе, Господи, воздвигох душу мою, Боже мой, на тя уповах, да не постыжуся во век, ниже да посмеютмися врази мои:</p>
<p>ибо вси терпящии тя не постыдятся.</p>
<p>Да постыдятся беззаконнующии вотще.</p>
<p>Пути твоя, Господи, скажи ми и стезям твоим научи мя.</p>
<p>Настави мя на истину твою и научи мя: яко ты еси Бог спас мой, и тебе терпех весь день.</p>
<p>Помяни щедроты твоя, Господи, и милости твоя, яко от века суть.</p>
<p>Грех юности моея и неведения моего не помяни: по милости твоей помяни мя ты, ради благости твоея, Господи.</p>
<p>Благ и прав Господь, сего ради законоположит согрешающым на пути.</p>
<p>Наставит кроткия на суд, научит кроткия путем своим.</p>
<p>Вси путие Господни милость и истина, взыскающым завета его и свидения его.</p>
<p>Ради имене твоего, Господи, и очести грех мой, мног бо есть.</p>
<p>Кто есть человек бояйся Господа? законоположит ему на пути, егоже изволи.</p>
<p>Душа его во благих водворится, и семя его наследит землю.</p>
<p>Держава Господь боящихся его, и завет его явит им.</p>
<p>Очи мои выну ко Господу, яко той исторгнет от сети нозе мои.</p>
<p>Призри на мя и помилуй мя, яко единород и нищь есмь аз.</p>
<p>Скорби сердца моего умножишася, от нужд моих изведи мя.</p>
<p>Виждь смирение мое и труд мой, и остави вся грехи моя.</p>
<p>Виждь враги моя, яко умножишася, и ненавидением неправедным возненавидеша мя.</p>
<p>Сохрани душу мою и избави мя, да не постыжуся, яко уповах на тя.</p>
<p>Незлобивии и правии прилепляхуся мне, яко потерпех тя, Господи.</p>
<p>Избави, Боже, израиля от всех скорбей его.</p>
<h4>25</h4>
<p>Суди ми, Господи, яко аз незлобою моею ходих: и на Господа уповая не изнемогу.</p>
<p>Искуси мя, Господи, и испытай мя, разжжи утробы моя и сердце мое.</p>
<p>Яко милость твоя пред очима моима есть, и благоугодих во истине твоей.</p>
<p>Не седох с сонмом суетным, и со законопреступными не вниду.</p>
<p>Возненавидех церковь лукавнующих, и с нечестивыми не сяду.</p>
<p>Умыю в неповинных руце мои, и обыду жертвенник твой, Господи,</p>
<p>еже услышати ми глас хвалы твоея и поведати вся чудеса твоя.</p>
<p>Господи, возлюбих благолепие дому твоего и место селения славы твоея.</p>
<p>Да не погубиши с нечестивыми душу мою и с мужи кровей живот мой,</p>
<p>ихже в руку беззакония, десница их исполнися мзды.</p>
<p>Аз же незлобою моею ходих: избави мя, Господи, и помилуй мя.</p>
<p>Нога моя ста на правоте: в церквах благословлю тя, Господи.</p>
<h4>26</h4>
<p>Господь просвещение мое и спаситель мой, кого убоюся? Господь защититель живота моего, от кого устрашуся?</p>
<p>Внегда приближатися на мя злобующым, еже снести плоти моя, оскорбляющии мя и врази мои, тии изнемогоша и падоша.</p>
<p>Аще ополчится на мя полк, не убоится сердце мое: аще востанет на мя брань, на него аз уповаю.</p>
<p>Едино просих от Господа, то взыщу: еже жити ми в дому Господни вся дни живота моего, зрети ми красоту Господню и посещати храм святый его.</p>
<p>Яко скры мя в селении своем в день зол моих, покры мя в тайне селения своего, на камень вознесе мя.</p>
<p>И ныне се, вознесе главу мою на враги моя: обыдох и пожрох в селении его жертву хваления и воскликновения: пою и воспою Господеви.</p>
<p>Услыши, Господи, глас мой, имже воззвах, помилуй мя и услыши мя.</p>
<p>Тебе рече сердце мое: Господа взыщу, взыска тебе лице мое, лица твоего, Господи, взыщу.</p>
<p>Не отврати лица твоего от мене и не уклонися гневом от раба твоего: помощник мой буди, не отрини мене и не остави мене, Боже, спасителю мой.</p>
<p>Яко отец мой и мати моя остависта мя, Господь же восприят мя.</p>
<p>Законоположи ми, Господи, в пути твоем, и настави мя на стезю правую враг моих ради.</p>
<p>Не предаждь мене в душы стужающих ми: яко восташа на мя свидетеле неправеднии, и солга неправда себе.</p>
<p>Верую видети благая Господня на земли живых.</p>
<p>Потерпи Господа, мужайся, и да крепится сердце твое, и потерпи Господа.</p>
<h4>27</h4>
<p>К тебе, Господи, воззову, Боже мой: да не премолчиши от мене: да не когда премолчиши от мене, и уподоблюся низходящым в ров.</p>
<p>Услыши, Господи, глас моления моего, внегда молитимися к тебе, внегда воздети ми руце мои ко храму святому твоему.</p>
<p>Не привлецы мене со грешники, и с делающими неправду не погуби мене, глаголющими мир с ближними своими, злая же в сердцах своих.</p>
<p>Даждь им, Господи, по делом их и по лукавству начинаний их, по делом руку их даждь им, воздаждь воздаяние их им.</p>
<p>Яко не разумеша в дела Господня и в дела руку его: разориши я и не созиждеши я.</p>
<p>Благословен Господь, яко услыша глас моления моего.</p>
<p>Господь помощник мой и защититель мой: на него упова сердце мое, и поможе ми, и процвете плоть моя: и волею моею исповемся ему.</p>
<p>Господь утверждение людий своих и защититель спасений христа своего есть.</p>
<p>спаси люди твоя, и благослови достояние твое, и упаси я, и возми я до века.</p>
<h4>28</h4>
<p>Принесите Господеви, сынове Божии, принесите Господеви сыны овни, принесите Господеви славу и честь:</p>
<p>принесите Господеви славу имени его: поклонитеся Господеви во дворе святем его.</p>
<p>Глас Господень на водах, Бог славы возгреме, Господь на водах многих.</p>
<p>Глас Господень в крепости, глас Господень в великолепии.</p>
<p>Глас Господа, сокрушающаго кедры: и стрыет Господь кедры ливанския,</p>
<p>и истнит я яко телца ливанска: и возлюбленный яко сын единорожь.</p>
<p>Глас Господа, пресецающаго пламень огня.</p>
<p>Глас Господа, стрясающаго пустыню: и стрясет Господь пустыню каддийскую.</p>
<p>Глас Господень, свершающий елени, и открыет дубравы: и в храме его всякий глаголет славу.</p>
<p>Господь потоп населяет, и сядет Господь Царь в век.</p>
<p>Господь крепость людем своим даст, Господь благословит люди своя миром.</p>
<h4>29</h4>
<p>Псалом песни обновления дому давидова.</p>
<p>Вознесу тя, Господи, яко подял мя еси, и не возвеселил еси врагов моих о мне.</p>
<p>Господи Боже мой, воззвах к тебе, и изцелил мя еси.</p>
<p>Господи, возвел еси от ада душу мою, спасл мя еси от низходящих в ров.</p>
<p>Пойте Господеви, преподобнии его, и исповедайте память святыни его:</p>
<p>яко гнев в ярости его, и живот в воли его: вечер водворится плачь, и заутра радость.</p>
<p>Аз же рех во обилии моем: не подвижуся во век.</p>
<p>Господи, волею твоею подаждь доброте моей силу: отвратил же еси лице твое, и бых смущен.</p>
<p>К тебе, Господи, воззову, и к Богу моему помолюся.</p>
<p>Кая польза в крови моей, внегда сходити ми во истление? еда исповестся тебе персть? или возвестит истину твою?</p>
<p>Слыша Господь и помилова мя: Господь бысть помощник мой.</p>
<p>Обратил еси плачь мой в радость мне, растерзал еси вретище мое и препоясал мя еси веселием,</p>
<p>яко да воспоет тебе слава моя, и не умилюся. Господи Боже мой, во век исповемся тебе.</p>
<h4>30</h4>
<p>В конец, псалом давиду, изступления.</p>
<p>На тя, Господи, уповах, да не постыжуся во век: правдою твоею избави мя и изми мя.</p>
<p>Приклони ко мне ухо твое, ускори изяти мя: буди ми в Бога защитителя и в дом прибежища, еже спасти мя.</p>
<p>Яко держава моя и прибежище мое еси ты: и имене твоего ради наставиши мя и препитаеши мя.</p>
<p>Изведеши мя от сети сея, юже скрыша ми: яко ты еси защититель мой, Господи.</p>
<p>В руце твои предложу дух мой: избавил мя еси, Господи Боже истины.</p>
<p>Возненавидел еси хранящыя суеты вотще: аз же на Господа уповах.</p>
<p>Возрадуюся и возвеселюся о милости твоей, яко призрел еси на смирение мое, спасл еси от нужд душу мою</p>
<p>и неси мене затворил в руках вражиих, поставил еси на пространне нозе мои.</p>
<p>Помилуй мя, Господи, яко скорблю: смятеся яростию око мое, душа моя и утроба моя.</p>
<p>Яко изчезе в болезни живот мой, и лета моя в воздыханиих: изнеможе нищетою крепость моя, и кости моя смятошася.</p>
<p>От всех враг моих бых поношение, и соседом моим зело, и страх знаемым моим: видящии мя вон бежаша от мене.</p>
<p>Забвен бых яко мертв от сердца: бых яко сосуд погублен.</p>
<p>Яко слышах гаждение многих живущих окрест: внегда собратися им вкупе на мя, прияти душу мою совещаша.</p>
<p>Аз же на тя, Господи, уповах, рех: ты еси Бог мой.</p>
<p>В руку твоею жребии мои: избави мя из руки враг моих и от гонящих мя.</p>
<p>Просвети лице твое на раба твоего: спаси мя милостию твоею.</p>
<p>Господи, да не постыжуся, яко призвах тя: да постыдятся нечестивии, и снидут во ад.</p>
<p>Немы да будут устны льстивыя, глаголющыя на праведнаго беззаконие, гордынею и уничижением.</p>
<p>Коль многое множество благости твоея, Господи, юже скрыл еси боящымся тебе, соделал еси уповающым на тя, пред сыны человеческими:</p>
<p>скрыеши их в тайне лица твоего от мятежа человеческа, покрыеши их в крове от пререкания язык.</p>
<p>Благословен Господь, яко удиви милость свою во граде ограждения.</p>
<p>Аз же рех во изступлении моем: отвержен есмь от лица очию твоею: сего ради услышал еси глас молитвы моея, внегда воззвах к тебе.</p>
<p>Возлюбите Господа, вси преподобнии его: яко истины взыскает Господь и воздает излише творящым гордыню.</p>
<p>Мужайтеся, и да крепится сердце ваше, вси уповающии на Господа.</p>
<h4>31</h4>
<p>Блажени, ихже оставишася беззакония, и ихже прикрышася греси.</p>
<p>Блажен муж, емуже не вменит Господь греха, ниже есть во устех его лесть.</p>
<p>Яко умолчах, обетшаша кости моя, от еже звати ми весь день,</p>
<p>яко день и нощь отяготе на мне рука твоя: возвратихся на страсть, егда унзе ми терн.</p>
<p>Беззаконие мое познах и греха моего не покрых, рех: исповем на мя беззаконие мое Господеви: и ты оставил еси нечестие сердца моего.</p>
<p>За то помолится к тебе всяк преподобный во время благопотребно: обаче в потопе вод многих к нему не приближатся.</p>
<p>Ты еси прибежище мое от скорби обдержащия мя: радосте моя, избави мя от обышедших мя.</p>
<p>Вразумлю тя, и наставлю тя на путь сей, в оньже пойдеши: утвержу на тя очи мои.</p>
<p>Не будите яко конь и меск, имже несть разума: броздами и уздою челюсти их востягнеши, не приближающихся к тебе.</p>
<p>Многи раны грешному: уповающаго же на Господа милость обыдет.</p>
<p>Веселитеся о Господе и радуйтеся праведнии, и хвалитеся, вси правии сердцем.</p>
<h4>32</h4>
<p>Радуйтеся, праведнии, о Господе: правым подобает похвала.</p>
<p>Исповедайтеся Господеви в гуслех, во псалтири десятоструннем пойте ему:</p>
<p>воспойте ему песнь нову, добре пойте ему со восклицанием:</p>
<p>яко право слово Господне, и вся дела его в вере.</p>
<p>Любит милостыню и суд Господь, милости Господни исполнь земля.</p>
<p>Словом Господним небеса утвердишася, и духом уст его вся сила их:</p>
<p>собираяй яко мех воды морския, полагаяй в сокровищих бездны.</p>
<p>Да убоится Господа вся земля, от негоже да подвижутся вси живущии по вселенней:</p>
<p>яко той рече, и быша: той повеле, и создашася.</p>
<p>Господь разоряет советы языков, отметает же мысли людий и отметает советы князей.</p>
<p>Совет же Господень во век пребывает, помышления сердца его в род и род.</p>
<p>Блажен язык, емуже есть Господь Бог его, людие, яже избра в наследие себе.</p>
<p>С небесе призре Господь, виде вся сыны человеческия:</p>
<p>от готоваго жилища своего призре на вся живущыя на земли:</p>
<p>создавый на едине сердца их, разумеваяй на вся дела их.</p>
<p>Не спасается царь многою силою, и исполин не спасется множеством крепости своея.</p>
<p>Ложь конь во спасение, во множестве же силы своея не спасется.</p>
<p>Се, очи Господни на боящыяся его, уповающыя на милость его:</p>
<p>избавити от смерти душы их, и препитати я в глад.</p>
<p>Душа же наша чает Господа, яко помощник и защититель наш есть:</p>
<p>яко о нем возвеселится сердце наше, и во имя святое его уповахом.</p>
<p>Буди, Господи, милость твоя на нас, якоже уповахом на тя.</p>
<h4>33</h4>
<p>Псалом давиду, внегда измени лице свое пред авимелехом: и отпусти его, и отиде.</p>
<p>Благословлю Господа на всякое время, выну хвала его во устех моих.</p>
<p>О Господе похвалится душа моя: да услышат кротцыи и возвеселятся.</p>
<p>Возвеличите Господа со мною, и вознесем имя его вкупе.</p>
<p>Взысках Господа, и услыша мя и от всех скорбей моих избави мя.</p>
<p>Приступите к нему и просветитеся, и лица ваша не постыдятся.</p>
<p>Сей нищий воззва, и Господь услыша и, и от всех скорбей его спасе и.</p>
<p>Ополчится ангел Господень окрест боящихся его и избавит их.</p>
<p>Вкусите и видите, яко благ Господь: блажен муж, иже уповает нань.</p>
<p>Бойтеся Господа, вси святии его, яко несть лишения боящымся его.</p>
<p>Богатии обнищаша и взалкаша: взыскающии же Господа не лишатся всякаго блага.</p>
<p>Приидите, чада, послушайте мене, страху Господню научу вас.</p>
<p>Кто есть человек хотяй живот, любяй дни видети благи?</p>
<p>Удержи язык твой от зла и устне твои, еже не глаголати льсти.</p>
<p>Уклонися от зла и сотвори благо: взыщи мира и пожени и.</p>
<p>Очи Господни на праведныя, и уши его в молитву их.</p>
<p>Лице же Господне на творящыя злая, еже потребити от земли память их.</p>
<p>Воззваша праведнии, и Господь услыша их и от всех скорбей их избави их.</p>
<p>Близ Господь сокрушенных сердцем, и смиренныя духом спасет.</p>
<p>Многи скорби праведным, и от всех их избавит я Господь.</p>
<p>Хранит Господь вся кости их, ни едина от них сокрушится.</p>
<p>Смерть грешников люта, и ненавидящии праведнаго прегрешат.</p>
<p>Избавит Господь душы раб своих, и не прегрешат вси уповающии на него.</p>
<h4>34</h4>
<p>Суди, Господи, обидящыя мя, побори борющыя мя.</p>
<p>Приими оружие и щит и востани в помощь мою:</p>
<p>изсуни мечь и заключи сопротив гонящих мя: рцы души моей: спасение твое есмь аз.</p>
<p>Да постыдятся и посрамятся ищущии душу мою, да возвратятся вспять и постыдятся мыслящии ми злая.</p>
<p>Да будут яко прах пред лицем ветра, и ангел Господень оскорбляя их:</p>
<p>да будет путь их тма и ползок, и ангел Господень погоняяй их:</p>
<p>яко туне скрыша ми пагубу сети своея, всуе поносиша души моей.</p>
<p>Да приидет ему сеть, юже не весть, и ловитва, юже скры, да обымет и, и в сеть да впадет в ню.</p>
<p>Душа же моя возрадуется о Господе, возвеселится о спасении его.</p>
<p>Вся кости моя рекут: Господи, Господи, кто подобен тебе? избавляяй нища из руки крепльших его, и нища, и убога от расхищающих его.</p>
<p>Воставше на мя свидетеле неправеднии, яже не ведях, вопрошаху мя.</p>
<p>Воздаша ми лукавая воз благая, и безчадие души моей.</p>
<p>Аз же, внегда они стужаху ми, облачахся во вретище и смирях постом душу мою, и молитва моя в недро мое возвратится.</p>
<p>Яко ближнему, яко брату нашему, тако угождах: яко плачя и сетуя, тако смиряхся.</p>
<p>И на мя возвеселишася и собрашася: собрашася на мя раны, и не познах: разделишася, и не умилишася.</p>
<p>Искусиша мя, подражниша мя подражнением, поскрежеташа на мя зубы своими.</p>
<p>Господи, когда узриши? устрой душу мою от злодейства их, от лев единородную мою.</p>
<p>Исповемся тебе в Церкви мнозе, в людех тяжцех восхвалю тя.</p>
<p>Да не возрадуются о мне враждующии ми неправедно, ненавидящии мя туне и помизающии очима:</p>
<p>яко мне убо мирная глаголаху, и на гнев лести помышляху.</p>
<p>Разшириша на мя уста своя, реша: благоже, благоже, видеша очи наши.</p>
<p>Видел еси, Господи, да не премолчиши: Господи, не отступи от мене.</p>
<p>Востани, Господи, и вонми суду моему, Боже мой и Господи мой, на прю мою.</p>
<p>Суди ми, Господи, по правде твоей, Господи Боже мой, и да не возрадуются о мне.</p>
<p>Да не рекут в сердцах своих: благоже, благоже души нашей: ниже да рекут: пожрохом его.</p>
<p>Да постыдятся и посрамятся вкупе радующиися злом моим: да облекутся в студ и срам велеречующии на мя.</p>
<p>Да возрадуются и возвеселятся хотящии правды моея: и да рекут выну, да возвеличится Господь, хотящии мира рабу его.</p>
<p>И язык мой поучится правде твоей, весь день хвале твоей.</p>
<h4>35</h4>
<p>В конец, отроку Господню давиду.</p>
<p>Глаголет пребеззаконный согрешати в себе: несть страха Божия пред очима его:</p>
<p>яко ульсти пред ним обрести беззаконие свое, и возненавидети.</p>
<p>Глаголы уст его беззаконие и лесть: не восхоте разумети еже ублажити.</p>
<p>Беззаконие помысли на ложи своем: предста всякому пути неблагу, о злобе же не негодова.</p>
<p>Господи, на небеси милость твоя, и истина твоя до облак:</p>
<p>правда твоя яко горы Божия, судбы твоя бездна многа: человеки и скоты спасеши, Господи.</p>
<p>Яко умножил еси милость твою, Боже: сынове же человечестии в крове крилу твоею надеятися имут.</p>
<p>Упиются от тука дому твоего, и потоком сладости твоея напоиши я.</p>
<p>Яко у тебе источник живота, во свете твоем узрим свет.</p>
<p>Пробави милость твою ведущым тя и правду твою правым сердцем.</p>
<p>Да не приидет мне нога гордыни, и рука грешнича да не подвижит мене.</p>
<p>Тамо падоша вси делающии беззаконие: изриновени быша, и не возмогут стати.</p>
<h4>36</h4>
<p>Не ревнуй лукавнующым, ниже завиди творящым беззаконие.</p>
<p>Зане яко трава скоро изсшут, и яко зелие злака скоро отпадут.</p>
<p>Уповай на Господа и твори благостыню: и насели землю, и упасешися в богатстве ея.</p>
<p>Насладися Господеви, и даст ти прошения сердца твоего.</p>
<p>Открый ко Господу путь твой и уповай на него, и той сотворит.</p>
<p>И изведет яко свет правду твою и судбу твою яко полудне.</p>
<p>Повинися Господеви и умоли его. Не ревнуй спеющему в пути своем, человеку творящему законопреступление.</p>
<p>Престани от гнева и остави ярость: не ревнуй, еже лукавновати,</p>
<p>зане лукавнующии потребятся, терпящии же Господа, тии наследят землю.</p>
<p>И еще мало, и не будет грешника: и взыщеши место его и не обрящеши.</p>
<p>Кротцыи же наследят землю и насладятся о множестве мира.</p>
<p>Назирает грешный праведнаго и поскрежещет нань зубы своими:</p>
<p>Господь же посмеется ему, зане прозирает, яко приидет день его.</p>
<p>Мечь извлекоша грешницы, напрягоша лук свой, низложити убога и нища, заклати правыя сердцем.</p>
<p>Мечь их да внидет в сердца их, и луцы их да сокрушатся.</p>
<p>Лучше малое праведнику, паче богатства грешных многа.</p>
<p>Зане мышцы грешных сокрушатся, утверждает же праведныя Господь.</p>
<p>Весть Господь пути непорочных, и достояние их в век будет.</p>
<p>Не постыдятся во время лютое и во днех глада насытятся, яко грешницы погибнут.</p>
<p>Врази же Господни, купно прославитися им и вознестися, изчезающе яко дым изчезоша.</p>
<p>Заемлет грешный и не возвратит: праведный же щедрит и дает.</p>
<p>Яко благословящии его наследят землю, кленущии же его потребятся.</p>
<p>От Господа стопы человеку исправляются, и пути его восхощет зело.</p>
<p>Егда падет, не разбиется, яко Господь подкрепляет руку его.</p>
<p>Юнейший бых, ибо состарехся, и не видех праведника оставлена, ниже семене его просяща хлебы.</p>
<p>Весь день милует и взаим дает праведный, и семя его во благословение будет.</p>
<p>Уклонися от зла и сотвори благо, и вселися в век века.</p>
<p>Яко Господь любит суд и не оставит преподобных своих: во век сохранятся: беззаконницы же изженутся, и семя нечестивых потребится.</p>
<p>Праведницы же наследят землю и вселятся в век века на ней.</p>
<p>Уста праведнаго поучатся премудрости, и язык его возглаголет суд.</p>
<p>Закон Бога его сердцы его, и не запнутся стопы его.</p>
<p>Сматряет грешный праведнаго и ищет еже умертвити его:</p>
<p>Господь же не оставит его в руку его, ниже осудит его, егда судит ему.</p>
<p>Потерпи Господа и сохрани путь его, и вознесет тя еже наследити землю: внегда потреблятися грешником, узриши.</p>
<p>Видех нечестиваго превозносящася и высящася яко кедры ливанския:</p>
<p>и мимо идох, и се, не бе, и взысках его, и не обретеся место его.</p>
<p>Храни незлобие и виждь правоту, яко есть останок человеку мирну.</p>
<p>Беззаконницы же потребятся вкупе: останцы же нечестивых потребятся.</p>
<p>спасение же праведных от Господа, и защититель их есть во время скорби:</p>
<p>и поможет им Господь и избавит их, и измет их от грешник и спасет их, яко уповаша на него.</p>
<h4>37</h4>
<p>Псалом давиду, в воспоминание о субботе.</p>
<p>Господи, да не яростию твоею обличиши мене, ниже гневом твоим накажеши мене:</p>
<p>яко стрелы твоя унзоша во мне, и утвердил еси на мне руку твою.</p>
<p>Несть изцеления в плоти моей от лица гнева твоего, несть мира в костех моих от лица грех моих.</p>
<p>Яко беззакония моя превзыдоша главу мою, яко бремя тяжкое отяготеша на мне.</p>
<p>Возсмердеша и согниша раны моя, от лица безумия моего.</p>
<p>Пострадах и слякохся до конца, весь день сетуя хождах:</p>
<p>яко лядвия моя наполнишася поруганий, и несть изцеления в плоти моей.</p>
<p>Озлоблен бых и смирихся до зела, рыках от воздыхания сердца моего.</p>
<p>Господи, пред тобою все желание мое, и воздыхание мое от тебе не утаися.</p>
<p>Сердце мое смятеся, остави мя сила моя, и свет очию моею, и той несть со мною.</p>
<p>Друзи мои и искреннии мои прямо мне приближишася и сташа.</p>
<p>И ближнии мои отдалече мене сташа, и нуждахуся ищущии душу мою: и ищущии злая мне глаголаху суетная, и льстивным весь день поучахуся.</p>
<p>Аз же яко глух не слышах, и яко нем не отверзаяй уст своих:</p>
<p>и бых яко человек не слышай и не имый во устех своих обличения.</p>
<p>Яко на тя, Господи, уповах, ты услышиши, Господи Боже мой.</p>
<p>Яко рех: да не когда порадуютмися врази мои: и внегда подвижатися ногам моим, на мя велеречеваша.</p>
<p>Яко аз на раны готов, и болезнь моя предо мною есть выну.</p>
<p>Яко беззаконие мое аз возвещу и попекуся о гресе моем.</p>
<p>Врази же мои живут и укрепишася паче мене, и умножишася ненавидящии мя без правды:</p>
<p>воздающии ми злая воз благая оболгаху мя, зане гонях благостыню.</p>
<p>Не остави мене, Господи Боже мой, не отступи от мене:</p>
<p>вонми в помощь мою, Господи спасения моего.</p>
<h4>38</h4>
<p>В конец, идифуму, песнь давиду.</p>
<p>Рех: сохраню пути моя, еже не согрешати ми языком моим: положих устом моим хранило, внегда востати грешному предо мною.</p>
<p>Онемех и смирихся, и умолчах от благ, и болезнь моя обновися.</p>
<p>Согреяся сердце мое во мне, и в поучении моем разгорится огнь: глаголах языком моим:</p>
<p>скажи ми, Господи, кончину мою и число дний моих, кое есть, да разумею, что лишаюся аз.</p>
<p>Се, пяди положил еси дни моя, и состав мой яко ничтоже пред тобою: обаче всяческая суета всяк человек живый.</p>
<p>~бо образом ходит человек, обаче всуе мятется: сокровищствует, и не весть, кому соберет я.</p>
<p>И ныне кто терпение мое? не Господь ли? и состав мой от тебе есть.</p>
<p>От всех беззаконий моих избави мя: поношение безумному дал мя еси.</p>
<p>Онемех и не отверзох уст моих, яко ты сотворил еси.</p>
<p>Отстави от мене раны твоя: от крепости бо руки твоея аз изчезох.</p>
<p>Во обличениих о беззаконии наказал еси человека, и истаял еси яко паучину душу его: обаче всуе всяк человек.</p>
<p>Услыши молитву мою, Господи, и моление мое внуши, слез моих не премолчи: яко преселник аз есмь у тебе и пришлец, якоже вси отцы мои.</p>
<p>Ослаби ми, да почию, прежде даже не отиду, и ктому не буду.</p>
<h4>39</h4>
<p>В конец, псалом давиду.</p>
<p>Терпя потерпех Господа, и внят ми и услыша молитву мою:</p>
<p>и возведе мя от рова страстей и от брения тины, и постави на камени нозе мои и исправи стопы моя:</p>
<p>и вложи во уста моя песнь нову, пение Богу нашему. Узрят мнози и убоятся, и уповают на Господа.</p>
<p>Блажен муж, емуже есть имя Господне упование его, и не призре в суеты и неистовления ложная.</p>
<p>Многа сотворил еси ты, Господи Боже мой, чудеса твоя, и помышлением твоим несть кто уподобится тебе: возвестих и глаголах: умножишася паче числа.</p>
<p>Жертвы и приношения не восхотел еси, тело же свершил ми еси: всесожжений и о гресе не взыскал еси.</p>
<p>Тогда рех: се, прииду: в главизне книжне писано есть о мне:</p>
<p>еже сотворити волю твою, Боже мой, восхотех, и закон твой посреде чрева моего.</p>
<p>Благовестих правду в Церкви велицей, се, устнам моим не возбраню: Господи, ты разумел еси.</p>
<p>Правду твою не скрых в сердцы моем, истину твою и спасение твое рех, не скрых милость твою и истину твою от сонма многа.</p>
<p>Ты же, Господи, не удали щедрот твоих от мене: милость твоя и истина твоя выну да заступите мя.</p>
<p>Яко одержаша мя злая, имже несть числа: постигоша мя беззакония моя, и не возмогох зрети: умножишася паче влас главы моея, и сердце мое остави мя.</p>
<p>Благоволи, Господи, избавити мя: Господи, во еже помощи ми, вонми.</p>
<p>Да постыдятся и посрамятся вкупе ищущии душу мою, изяти ю: да возвратятся вспять и постыдятся хотящии ми злая.</p>
<p>Да приимут абие студ свой глаголющии ми: благоже, благоже.</p>
<p>Да возрадуются и возвеселятся о тебе вси ищущии тебе, Господи, и да рекут выну, да возвеличится Господь, любящии спасение твое.</p>
<p>Аз же нищь есмь и убог, Господь попечется о мне: помощник мой и защититель мой еси ты, Боже мой, не закосни.</p>
<h4>40</h4>
<p>В конец, псалом давиду.</p>
<p>Блажен разумеваяй на нища и убога, в день лют избавит его Господь.</p>
<p>Господь да сохранит его и живит его, и да ублажит его на земли и да не предаст его в руки врагов его.</p>
<p>Господь да поможет ему на одре болезни его: все ложе его обратил еси в болезни его.</p>
<p>Аз рех: Господи, помилуй мя, изцели душу мою, яко согреших ти.</p>
<p>Врази мои реша мне злая: когда умрет, и погибнет имя его?</p>
<p>И вхождаше видети, всуе глаголаше сердце его: собра беззаконие себе, исхождаше вон и глаголаше вкупе.</p>
<p>На мя шептаху вси врази мои, на мя помышляху злая мне.</p>
<p>Слово законопреступное возложиша на мя: еда спяй не приложит воскреснути?</p>
<p>Ибо человек мира моего, на негоже уповах, ядый хлебы моя, возвеличи на мя запинание.</p>
<p>Ты же, Господи, помилуй мя и возстави мя, и воздам им.</p>
<p>В сем познах, яко восхотел мя еси, яко не возрадуется враг мой о мне.</p>
<p>Мене же за незлобие приял, и утвердил мя еси пред тобою в век.</p>
<p>Благословен Господь Бог израилев от века и до века: буди, буди.</p>
<h4>41</h4>
<p>В конец, в разум сынов кореовых, псалом давиду.</p>
<p>Имже образом желает елень на источники водныя, сице желает душа моя к тебе, Боже.</p>
<p>Возжада душа моя к Богу крепкому, живому: когда прииду и явлюся лицу Божию?</p>
<p>Быша слезы моя мне хлеб день и нощь, внегда глаголатися мне на всяк день: где есть Бог твой?</p>
<p>Сия помянух, и излиях на мя душу мою: яко пройду в место селения дивна, даже до дому Божия, во гласе радования и исповедания, шума празднующаго.</p>
<p>Вскую прискорбна еси, душе моя? и вскую смущаеши мя? уповай на Бога, яко исповемся ему, спасение лица моего и Бог мой.</p>
<p>Ко мне самому душа моя смятеся: сего ради помянух тя от земли иордански и ермониимски, от горы малыя.</p>
<p>Бездна бездну призывает во гласе хлябий твоих: вся высоты твоя и волны твоя на мне преидоша.</p>
<p>В день заповесть Господь милость свою, и нощию песнь его от мене, молитва Богу живота моего.</p>
<p>Реку Богу: заступник мой еси, почто мя забыл еси? и вскую сетуя хожду, внегда оскорбляет враг?</p>
<p>Внегда сокрушатися костем моим, поношаху ми врази мои, внегда глаголати им мне на всяк день: где есть Бог твой?</p>
<p>Вскую прискорбна еси, душе моя? и вскую смущаеши мя? уповай на Бога, яко исповемся ему, спасение лица моего и Бог мой.</p>
<h4>42</h4>
<p>Суди ми, Боже, и разсуди прю мою: от языка не преподобна, от человека неправедна и льстива избави мя.</p>
<p>Зане ты еси, Боже, крепость моя, вскую отринул мя еси? и вскую сетуя хожду, внегда оскорбляет враг?</p>
<p>Посли свет твой и истину твою: та мя настависта, и введоста мя в гору святую твою и в селения твоя.</p>
<p>И вниду к жертвеннику Божию, к Богу веселящему юность мою: исповемся тебе в гуслех, Боже, Боже мой.</p>
<p>Вскую прискорбна еси, душе моя? и вскую смущаеши мя? уповай на Бога, яко исповемся ему, спасение лица моего и Бог мой.</p>
<h4>43</h4>
<p>В конец, сынов кореовых, в разум, псалом.</p>
<p>Боже, ушима нашима услышахом, и отцы наши возвестиша нам дело, еже соделал еси во днех их, во днех древних.</p>
<p>Рука твоя языки потреби, и насадил я еси: озлобил еси люди и изгнал еси я.</p>
<p>Не бо мечем своим наследиша землю, и мышца их не спасе их, но десница твоя и мышца твоя и просвещение лица твоего, яко благоволил еси в них.</p>
<p>Ты еси сам Царь мой и Бог мой, заповедаяй спасения иаковля.</p>
<p>О тебе враги нашя избодем роги, и о имени твоем уничижим востающыя на ны.</p>
<p>Не на лук бо мой уповаю, и мечь мой не спасет мене:</p>
<p>спасл бо еси нас от стужающих нам, и ненавидящих нас посрамил еси.</p>
<p>О Бозе похвалимся весь день, и о имени твоем исповемыся во век.</p>
<p>Ныне же отринул еси и посрамил еси нас, и не изыдеши, Боже, в силах наших.</p>
<p>Возвратил еси нас вспять при вразех наших, и ненавидящии нас расхищаху себе.</p>
<p>Дал еси нас яко овцы снеди, и во языцех разсеял ны еси.</p>
<p>Отдал еси люди твоя без цены, и не бе множество в восклицаниих наших.</p>
<p>Положил еси нас поношение соседом нашым, подражнение и поругание сущым окрест нас.</p>
<p>Положил еси нас в притчу во языцех, покиванию главы в людех.</p>
<p>Весь день срам мой предо мною есть, и студ лица моего покры мя,</p>
<p>от гласа поношающаго и оклеветающаго, от лица вражия и изгонящаго.</p>
<p>Сия вся приидоша на ны, и не забыхом тебе, и не неправдовахом в завете твоем,</p>
<p>и не отступи вспять сердце наше: и уклонил еси стези нашя от пути твоего,</p>
<p>яко смирил еси нас на месте озлобления, и прикры ны сень смертная.</p>
<p>Аще забыхом имя Бога нашего, и аще воздехом руки нашя к богу чуждему,</p>
<p>не Бог ли взыщет сих? той бо весть тайная сердца.</p>
<p>Зане тебе ради умерщвляемся весь день, вменихомся яко овцы заколения.</p>
<p>Востани, вскую спиши, Господи? воскресени, и не отрини до конца.</p>
<p>Вскую лице твое отвращаеши? забываеши нищету нашу и скорбь нашу?</p>
<p>Яко смирися в персть душа наша, прильпе земли утроба наша.</p>
<p>воскресени, Господи, помози нам, и избави нас имене ради твоего.</p>
<h4>44</h4>
<p>В конец, о изменяемых сыном кореовым в разум, песнь о возлюбленнем.</p>
<p>Отрыгну сердце мое слово благо, глаголю аз дела моя Цареви: язык мой трость книжника скорописца.</p>
<p>Красен добротою паче сынов человеческих, излияся благодать во устнах твоих: сего ради благослови тя Бог во век.</p>
<p>Препояши мечь твой по бедре твоей, сильне,</p>
<p>красотою твоею и добротою твоею: и наляцы, и успевай, и царствуй истины ради и кротости и правды: и наставит тя дивно десница твоя.</p>
<p>Стрелы твоя изощрены, сильне: людие под тобою падут в сердцы враг царевых.</p>
<p>Престол твой, Боже, в век века: жезл правости жезл Царствия твоего.</p>
<p>Возлюбил еси правду и возненавидел еси беззаконие: сего ради помаза тя, Боже, Бог твой елеем радости паче причастник твоих.</p>
<p>Смирна и стакти и касиа от риз твоих, от тяжестей слоновых, из нихже возвеселиша тя.</p>
<p>Дщери царей в чести твоей: предста царица одесную тебе, в ризах позлащенных одеяна преиспещрена.</p>
<p>Слыши, дщи, и виждь, и приклони ухо твое, и забуди люди твоя и дом отца твоего:</p>
<p>и возжелает Царь доброты твоея, зане той есть Господь твой, и поклонишися ему,</p>
<p>и дщи тирова с дары: лицу твоему помолятся богатии людстии.</p>
<p>Вся слава дщере Царевы внутрь: рясны златыми одеяна и преиспещрена.</p>
<p>Приведутся Царю девы вслед ея, искренния ея приведутся тебе:</p>
<p>приведутся в веселии и радовании, введутся в храм Царев.</p>
<p>Вместо отец твоих быша сынове твои: поставиши я князи по всей земли.</p>
<p>Помяну имя твое во всяком роде и роде: сего ради людие исповедятся тебе в век и во век века.</p>
<h4>45</h4>
<p>В конец, о сынех кореовых, о тайных, псалом.</p>
<p>Бог нам прибежище и сила, помощник в скорбех обретших ны зело.</p>
<p>Сего ради не убоимся, внегда смущается земля, и прелагаются горы в сердца морская.</p>
<p>Возшумеша и смятошася воды их, смятошася горы крепостию его.</p>
<p>Речная устремления веселят град Божий: освятил есть селение свое вышний.</p>
<p>Бог посреде его, и не подвижится: поможет ему Бог утро заутра.</p>
<p>Смятошася языцы, уклонишася царствия: даде глас свой вышний, подвижеся земля.</p>
<p>Господь сил с нами, заступник наш Бог иаковль.</p>
<p>Приидите и видите дела Божия, яже положи чудеса на земли:</p>
<p>отемля брани до конец земли, лук сокрушит и сломит оружие, и щиты сожжет огнем.</p>
<p>Упразднитеся и разумейте, яко аз есмь Бог: вознесуся во языцех, вознесуся на земли.</p>
<p>Господь сил с нами, заступник наш Бог иаковль.</p>
<h4>46</h4>
<p>В конец, о сынех кореовых, псалом.</p>
<p>Вси языцы, восплещите руками, воскликните Богу гласом радования:</p>
<p>яко Господь вышний страшен, Царь велий по всей земли:</p>
<p>покори люди нам и языки под ноги наша:</p>
<p>избра нам достояния свое, доброту иаковлю, юже возлюби.</p>
<p>Взыде Бог в воскликновении, Господь во гласе трубне.</p>
<p>Пойте Богу нашему, пойте: пойте Цареви нашему, пойте.</p>
<p>яко Царь всея земли Бог, пойте разумно.</p>
<p>Воцарися Бог над языки: Бог седит на престоле святем своем.</p>
<p>Князи людстии собрашася с Богом авраамлим: яко Божии державнии земли зело вознесошася.</p>
<h4>47</h4>
<p>Псалом песни сынов кореовых, вторыя субботы.</p>
<p>Велий Господь и хвален зело во граде Бога нашего, в горе святей его,</p>
<p>благокоренным радованием всея земли: горы сионския, ребра северова, град Царя великаго.</p>
<p>Бог в тяжестех его знаемь есть, егда заступает и.</p>
<p>Яко се, царие земстии собрашася, снидошася вкупе:</p>
<p>тии видевше тако, удивишася, смятошася, подвигошася:</p>
<p>трепет прият я тамо, болезни яко раждающия.</p>
<p>Духом бурным сокрушиши корабли фарсийския.</p>
<p>Якоже слышахом, тако и видехом во граде Господа сил, во граде Бога нашего: Бог основа и в век.</p>
<p>Прияхом, Боже, милость твою посреде людий твоих.</p>
<p>По имени твоему, Боже, тако и хвала твоя на концах земли: правды исполнь десница твоя.</p>
<p>Да возвеселится гора сионская, и да возрадуются дщери иудейския, судеб ради твоих, Господи.</p>
<p>Обыдите сион и обымите его, поведите в столпех его:</p>
<p>положите сердца ваша в силу его, и разделите домы его, яко да повесте в роде инем.</p>
<p>Яко той есть Бог наш во век и в век века: той упасет нас во веки.</p>
<h4>48</h4>
<p>В конец, сыном кореовым, псалом.</p>
<p>Услышите сия, вси языцы, внушите, вси живущии по вселенней,</p>
<p>земнороднии же и сынове человечестии, вкупе богат и убог.</p>
<p>Уста моя возглаголют премудрость, и поучение сердца моего разум.</p>
<p>Приклоню в притчу ухо мое, отверзу во псалтири ганание мое.</p>
<p>Вскую боюся в день лют? беззаконие пяты моея обыдет мя.</p>
<p>Надеющиися на силу свою и о множестве богатства своего хвалящиися:</p>
<p>брат не избавит, избавит ли человек? не даст Богу измены за ся,</p>
<p>и цену избавления души своея: и утрудися в век,</p>
<p>и жив будет до конца, не узрит пагубы.</p>
<p>Егда увидит премудрыя умирающыя, вкупе безумен и несмыслен погибнут, и оставят чуждим богатство свое.</p>
<p>И гроби их жилища их во век, селения их в род и род, нарекоша имена своя на землях.</p>
<p>И человек в чести сый не разуме, приложися скотом несмысленным и уподобися им.</p>
<p>Сей путь их соблазн им, и по сих во устех своих благоволят.</p>
<p>Яко овцы во аде положени суть, смерть упасет я: и обладают ими правии заутра, и помощь их обетшает во аде: от славы своея изриновени быша.</p>
<p>Обаче Бог избавит душу мою из руки адовы, егда приемлет мя.</p>
<p>Не убойся, егда разбогатеет человек, или егда умножится слава дому его:</p>
<p>яко внегда умрети ему, не возмет вся, ниже снидет с ним слава его.</p>
<p>Яко душа его в животе его благословится, исповестся тебе, егда благосотвориши ему.</p>
<p>Внидет даже до рода отец своих, даже до века не узрит света.</p>
<p>И человек в чести сый не разуме, приложися скотом несмысленным и уподобися им.</p>
<h4>49</h4>
<p>Бог богов Господь глагола, и призва землю от восток солнца до запад.</p>
<p>От сиона благолепие красоты его:</p>
<p>Бог яве приидет, Бог наш, и не премолчит: огнь пред ним возгорится, и окрест его буря зелна.</p>
<p>Призовет небо свыше, и землю, разсудити люди своя.</p>
<p>Соберите ему преподобныя его, завещающыя завет его о жертвах.</p>
<p>И возвестят небеса правду его: яко Бог судия есть.</p>
<p>Услышите, людие мои, и возглаголю вам, израилю, и засвидетелствую тебе: Бог, Бог твой есмь аз.</p>
<p>Не о жертвах твоих обличу тя, всесожжения же твоя предо мною суть выну:</p>
<p>не прииму от дому твоего телцев, ниже от стад твоих козлов.</p>
<p>Яко мои суть вси зверие дубравнии, скоти в горах и волове:</p>
<p>познах вся птицы небесныя, и красота селная со мною есть.</p>
<p>Аще взалчу, не реку тебе: моя бо есть вселенная и исполнение ея.</p>
<p>Еда ям мяса юнча? или кровь козлов пию?</p>
<p>Пожри Богови жертву хвалы и воздаждь вышнему молитвы твоя:</p>
<p>и призови мя в день скорби твоея, и изму тя, и прославиши мя.</p>
<p>Грешнику же рече Бог: вскую ты поведаеши оправдания моя и восприемлеши завет мой усты твоими?</p>
<p>Ты же возненавидел еси наказание и отвергл еси словеса моя вспять.</p>
<p>Аще видел еси татя, текл еси с ним, и с прелюбодеем участие твое полагал еси:</p>
<p>уста твоя умножиша злобу, и язык твой сплеташе льщения:</p>
<p>седя на брата твоего клеветал еси и на сына матере твоея полагал еси соблазн.</p>
<p>Сия сотворил еси, и умолчах, вознепщевал еси беззаконие, яко буду тебе подобен: обличу тя и представлю пред лицем твоим грехи твоя.</p>
<p>Разумейте убо сия, забывающии Бога, да не когда похитит, и не будет избавляяй.</p>
<p>Жертва хвалы прославит мя, и тамо путь, имже явлю ему спасение мое.</p>
<h4>50</h4>
<p>В конец, псалом давиду, внегда внити к нему нафану пророку,</p>
<p>егда вниде к вирсавии жене уриеве.</p>
<p>Помилуй мя, Боже, по велицей милости твоей, и по множеству щедрот твоих очисти беззаконие мое.</p>
<p>Наипаче омый мя от беззакония моего и от греха моего очисти мя:</p>
<p>яко беззаконие мое аз знаю, и грех мой предо мною есть выну.</p>
<p>Тебе единому согреших и лукавое пред тобою сотворих: яко да оправдишися во словесех твоих и победиши, внегда судити ти.</p>
<p>Се бо, в беззакониих зачат есмь, и во гресех роди мя мати моя.</p>
<p>Се бо, истину возлюбил еси, безвестная и тайная премудрости твоея явил ми еси.</p>
<p>Окропиши мя иссопом, и очищуся: омыеши мя, и паче снега убелюся.</p>
<p>Слуху моему даси радость и веселие: возрадуются кости смиренныя.</p>
<p>Отврати лице твое от грех моих и вся беззакония моя очисти.</p>
<p>Сердце чисто созижди во мне, Боже, и дух прав обнови во утробе моей.</p>
<p>Не отвержи мене от лица твоего и Духа твоего святаго не отими от мене.</p>
<p>Воздаждь ми радость спасения твоего и Духом владычним утверди мя.</p>
<p>Научу беззаконныя путем твоим, и нечестивии к тебе обратятся.</p>
<p>Избави мя от кровей, Боже, Боже спасения моего: возрадуется язык мой правде твоей.</p>
<p>Господи, устне мои отверзеши, и уста моя возвестят хвалу твою.</p>
<p>Яко аще бы восхотел еси жертвы, дал бых убо: всесожжения не благоволиши.</p>
<p>Жертва Богу дух сокрушен: сердце сокрушенно и смиренно Бог не уничижит.</p>
<p>Ублажи, Господи, благоволением твоим сиона, и да созиждутся стены Иерусалимския:</p>
<p>тогда благоволиши жертву правды, возношение и всесожегаемая: тогда возложат на олтарь твой телцы.</p>
<h4>51</h4>
<p>В конец, разума давиду,</p>
<p>внегда приити доику идумейску, и возвестити саулу, и рещи ему: прииде давид в дом авимелехов.</p>
<p>Что хвалишися во злобе, сильне? беззаконие весь день.</p>
<p>неправду умысли язык твой: яко бритву изощрену сотворил еси лесть.</p>
<p>Возлюбил еси злобу паче благостыни, неправду неже глаголати правду:</p>
<p>возлюбил еси вся глаголы потопныя, язык льстив.</p>
<p>Сего ради Бог разрушит тя до конца: восторгнет тя, и преселит тя от селения твоего и корень твой от земли живых.</p>
<p>Узрят праведнии и убоятся, и о нем возсмеются и рекут:</p>
<p>се, человек, иже не положи Бога помощника себе, но упова на множество богатства своего, и возможе суетою своею.</p>
<p>Аз же яко маслина плодовита в дому Божии: уповах на милость Божию во век и в век века.</p>
<p>Исповемся тебе в век, яко сотворил еси: и терплю имя твое, яко благо пред преподобными твоими.</p>
<h4>52</h4>
<p>В конец, о маелефе, разума давиду.</p>
<p>Рече безумен в сердцы своем: несть Бог. растлеша и омерзишася в беззакониих, несть творяй благое.</p>
<p>Бог с небесе приниче на сыны человеческия, видети, аще есть разумеваяй или взыскаяй Бога.</p>
<p>Вси уклонишася, вкупе непотребни быша: несть творяй благое, несть до единаго.</p>
<p>Ни ли уразумеют вси делающии беззаконие, снедающии люди моя в снедь хлеба? Господа не призваша.</p>
<p>Тамо устрашишася страха, идеже не бе страх: яко Бог разсыпа кости человекоугодников: постыдешася, яко Бог уничижи их.</p>
<p>Кто даст от сиона спасение израилево? внегда возвратит Бог пленение людий своих, возрадуется иаков и возвеселится израиль.</p>
<h4>53</h4>
<p>В конец, в песнех разума давиду,</p>
<p>внегда приити зифеем и рещи саулови: не се ли, давид скрыся в нас?</p>
<p>Боже, во имя твое спаси мя и в силе твоей суди ми.</p>
<p>Боже, услыши молитву мою, внуши глаголы уст моих:</p>
<p>яко чуждии восташа на мя, и крепцыи взыскаша душу мою, и не предложиша Бога пред собою.</p>
<p>Се бо, Бог помогает ми, и Господь заступник души моей:</p>
<p>отвратит злая врагом моим: истиною твоею потреби их.</p>
<p>Волею пожру тебе, исповемся имени твоему, Господи, яко благо:</p>
<p>яко от всякия печали избавил мя еси, и на враги моя воззре око мое.</p>
<h4>54</h4>
<p>В конец, в песнех разума, асафу, псалом.</p>
<p>Внуши, Боже, молитву мою и не презри моления моего:</p>
<p>вонми ми и услыши мя: возскорбех печалию моею, и смятохся</p>
<p>от гласа вражия и от стужения грешнича: яко уклониша на мя беззаконие и во гневе враждоваху ми.</p>
<p>Сердце мое смятеся во мне, и боязнь смерти нападе на мя:</p>
<p>страх и трепет прииде на мя, и покры мя тма.</p>
<p>И рех: кто даст ми криле яко голубине? и полещу, и почию.</p>
<p>Се, удалихся бегая и водворихся в пустыни.</p>
<p>Чаях Бога спасающаго мя от малодушия и от бури.</p>
<p>Потопи, Господи, и раздели языки их: яко видех беззаконие и пререкание во граде.</p>
<p>Днем и нощию обыдет и по стенам его: беззаконие и труд посреде его, и неправда:</p>
<p>и не оскуде от стогн его лихва и лесть.</p>
<p>Яко аще бы враг поносил ми, претерпел бых убо: и аще бы ненавидяй мя на мя велеречевал, укрылбыхся от него.</p>
<p>Ты же, человече равнодушне, владыко мой и знаемый мой,</p>
<p>иже купно наслаждался еси со мною брашен: в дому Божии ходихом единомышлением.</p>
<p>Да приидет же смерть на ня, и да снидут во ад живи: яко лукавство в жилищих их, посреде их.</p>
<p>Аз к Богу воззвах, и Господь услыша мя.</p>
<p>Вечер и заутра и полудне повем и возвещу, и услышит глас мой.</p>
<p>Избавит миром душу мою от приближающихся мне: яко во мнозе бяху со мною.</p>
<p>Услышит Бог, и смирит я сый прежде век: несть бо им изменения, яко не убояшася Бога.</p>
<p>Простре руку свою на воздаяние: оскверниша завет его.</p>
<p>Разделишася от гнева лица его, и приближишася сердца их: умякнуша словеса их паче елеа, и та суть стрелы.</p>
<p>Возверзи на Господа печаль твою, и той тя препитает: не даст в век молвы праведнику.</p>
<p>Ты же, Боже, низведеши их в студенец истления: мужие кровей и льсти не преполовят дний своих. аз же, Господи, уповаю на тя.</p>
<h4>55</h4>
<p>В конец, о людех от святых удаленых, давиду в столпописание, внегда удержаша и иноплеменницы в гефе, псалом.</p>
<p>Помилуй мя, Боже, яко попра мя человек: весь день боря стужи ми.</p>
<p>Попраша мя врази мои весь день: яко мнози борющии мя с высоты.</p>
<p>В день не убоюся, аз же уповаю на тя.</p>
<p>О Бозе похвалю словеса моя: на Бога уповах, не убоюся: что сотворит мне плоть?</p>
<p>Весь день словес моих гнушахуся: на мя вся помышления их на зло.</p>
<p>Вселятся и скрыют, тии пяту мою сохранят, якоже потерпеша душу мою.</p>
<p>Ни о чесомже отринеши я, гневом люди низведеши.</p>
<p>Боже, живот мой возвестих тебе: положил еси слезы моя пред тобою, яко и во обетовании твоем.</p>
<p>Да возвратятся врази мои вспять, в оньже аще день призову тя: се, познах, яко Бог мой еси ты.</p>
<p>О Бозе похвалю глаголгол, о Господе похвалю слово.</p>
<p>На Бога уповах, не убоюся: что сотворит мне человек?</p>
<p>Во мне, Боже, молитвы, яже воздам хвалы твоея:</p>
<p>яко избавил еси душу мою от смерти, очи мои от слез и нозе мои от поползновения: благоугожду пред Господем во свете живых.</p>
<h4>56</h4>
<p>В конец, да не растлиши, давиду в столпописание, внегда ему отбегати от лица саулова в пещеру.</p>
<p>Помилуй мя, Боже, помилуй мя: яко на тя упова душа моя, и на сень крилу твоею надеюся, дондеже прейдет беззаконие.</p>
<p>Воззову к Богу вышнему, Богу благодеявшему мне.</p>
<p>Посла с небесе и спасе мя, даде в поношение попирающыя мя: посла Бог милость свою и истину свою,</p>
<p>и избави душу мою от среды скимнов. Поспах смущен: сынове человечестии, зубы их оружия и стрелы, и язык их мечь остр.</p>
<p>Вознесися на небеса, Боже, и по всей земли слава твоя.</p>
<p>Сеть уготоваша ногам моим, и слякоша душу мою: ископаша пред лицем моим яму, и впадоша в ню.</p>
<p>Готово сердце мое, Боже, готово сердце мое: воспою и пою во славе моей.</p>
<p>Востани, слава моя, востани, псалтирю и гусли: востану рано.</p>
<p>Исповемся тебе в людех, Господи, воспою тебе во языцех:</p>
<p>яко возвеличися до небес милость твоя и даже до облак истина твоя.</p>
<p>Вознесися на небеса, Боже, и по всей земли слава твоя.</p>
<h4>57</h4>
<p>В конец, да не растлиши, давиду в столпописание.</p>
<p>Аще воистинну убо правду глаголете, правая судите, сынове человечестии.</p>
<p>Ибо в сердцы беззаконие делаете на земли, неправду руки вашя сплетают.</p>
<p>Очуждишася грешницы от ложесн, заблудиша от чрева, глаголаша лжу.</p>
<p>Ярость их по подобию змиину, яко аспида глуха и затыкающаго уши свои,</p>
<p>иже не услышит гласа обавающих, обаваемь обавается от премудра.</p>
<p>Бог сокрушит зубы их во устех их: членовныя львов сокрушил есть Господь.</p>
<p>Уничижатся яко вода мимотекущая: напряжет лук свой, дондеже изнемогут.</p>
<p>Яко воск растаяв отимутся: паде огнь на них, и не видеша солнца.</p>
<p>Прежде еже разумети терния вашего рамна, яко живы, яко во гневе пожрет я.</p>
<p>Возвеселится праведник, егда увидит отмщение: руце свои умыет в крови грешника.</p>
<p>И речет человек: аще убо есть плод праведнику, убо есть Бог судя им на земли.</p>
<h4>58</h4>
<p>В конец, да не растлиши, давиду в столпописание, внегда посла саул и стреже дом его, еже умертвити его.</p>
<p>Изми мя от враг моих, Боже, и от востающих на мя избави мя:</p>
<p>избави мя от делающих беззаконие, и от муж кровей спаси мя.</p>
<p>Яко се, уловиша душу мою, нападоша на мя крепцыи: ниже беззаконие мое, ниже грех мой, Господи:</p>
<p>без беззакония текох и исправих: востани в сретение мое и виждь.</p>
<p>И ты, Господи Боже сил, Боже израилев, вонми посетити вся языки: да не ущедриши вся делающыя беззаконие.</p>
<p>Возвратятся на вечер, и взалчут яко пес, и обыдут град.</p>
<p>Се, тии отвещают усты своими, и мечь во устнах их: яко кто слыша?</p>
<p>И ты, Господи, посмеешися им, уничижиши вся языки.</p>
<p>Державу мою к тебе сохраню: яко ты, Боже, заступник мой еси.</p>
<p>Бог мой, милость его предварит мя: Бог мой, явит мне на вразех моих.</p>
<p>Не убий их, да не когда забудут закон твой: расточи я силою твоею и низведи я, защитниче мой, Господи,</p>
<p>Грех уст их, слово устен их: и яти да будут в гордыни своей, и от клятвы и лжи возвестятся в кончине,</p>
<p>во гневе кончины, и не будут: и уведят, яко Бог владычествует иаковом и концы земли.</p>
<p>Возвратятся на вечер, и взалчут яко пес, и обыдут град:</p>
<p>тии разыдутся ясти: аще ли же не насытятся, и поропщут.</p>
<p>Аз же воспою силу твою и возрадуюся заутра о милости твоей: яко был еси заступник мой и прибежище мое в день скорби моея.</p>
<p>Помощник мой еси, тебе пою: яко Бог заступник мой еси, Боже мой, милость моя.</p>
<h4>59</h4>
<p>В конец, о изменитися хотящих, в столпописание давиду, в научение:</p>
<p>внегда сожже средоречие сирийское и сирию совалскую, и возвратися иоав и порази едома в дебри солей дванадесять тысящ.</p>
<p>Боже, отринул ны еси и низложил еси нас, разгневался еси и ущедрил еси нас.</p>
<p>Стрясл еси землю и смутил еси ю: изцели сокрушение ея, яко подвижеся.</p>
<p>Показал еси людем твоим жестокая: напоил еси нас вином умиления.</p>
<p>Дал еси боящымся тебе знамение, еже убежати от лица лука.</p>
<p>Яко да избавятся возлюбленнии твои, спаси десницею твоею и услыши мя.</p>
<p>Бог возглагола во святем своем: возрадуюся, и разделю сикиму, и юдоль жилищ размерю.</p>
<p>Мой есть галаад, и мой есть манассий, ефрем крепость главы моея, иуда царь мой.</p>
<p>Моав коноб упования моего: на идумею простру сапог мой: мне иноплеменницы покоришася.</p>
<p>Кто введет мя во град ограждения? или кто наставит мя до идумеи?</p>
<p>Не ты ли, Боже, отринувый нас? и не изыдеши, Боже, в силах наших?</p>
<p>Даждь нам помощь от скорби: и суетно спасение человеческо.</p>
<p>О Бозе сотворим силу: и той уничижит стужающыя нам.</p>
<h4>60</h4>
<p>В конец, в песнех, давиду псалом.</p>
<p>Услыши, Боже, моление мое, вонми молитве моей:</p>
<p>от конец земли к тебе воззвах, внегда уны сердце мое: на камень вознесл мя еси, наставил мя еси,</p>
<p>яко был еси упование мое, столп крепости от лица вражия.</p>
<p>Вселюся в селении твоем во веки, покрыюся в крове крил твоих.</p>
<p>Яко ты, Боже, услышал еси молитвы моя, дал еси достояние боящымся имене твоего.</p>
<p>Дни на дни царевы приложиши, лета его до дне рода и рода.</p>
<p>Пребудет в век пред Богом: милость и истину его кто взыщет?</p>
<p>Тако воспою имени твоему во веки, воздати ми молитвы моя день от дне.</p>
<h4>61</h4>
<p>В конец, о идифуме, псалом давиду.</p>
<p>Не Богу ли повинется душа моя? от того бо спасение мое.</p>
<p>Ибо той Бог мой и спас мой, заступник мой: не подвижуся наипаче.</p>
<p>Доколе належите на человека? убиваете вси вы, яко стене преклонене и оплоту возриновену.</p>
<p>Обаче цену мою совещаша отринути, текоша в жажди: усты своими благословляху, и сердцем своим кленяху.</p>
<p>Обаче Богови повинися, душе моя: яко от того терпение мое.</p>
<p>Ибо той Бог мой и спас мой, заступник мой: не преселюся.</p>
<p>О Бозе спасение мое и слава моя: Бог помощи моея, и упование мое на Бога.</p>
<p>Уповайте на него, весь сонм людий: излияйте пред ним сердца ваша, яко Бог помощник наш.</p>
<p>Обаче суетни сынове человечестии, лживи сынове человечестии в мерилех еже неправдовати: тии от суеты вкупе.</p>
<p>Не уповайте на неправду, и на восхищение не желайте: богатство аще течет, не прилагайте сердца.</p>
<p>Единою глагола Бог, двоя сия слышах, зане держава Божия,</p>
<p>и твоя, Господи, милость: яко ты воздаси комуждо по делом его.</p>
<h4>62</h4>
<p>Псалом давиду, внегда быти ему в пустыни иудейстей.</p>
<p>Боже, Боже мой, к тебе утренюю: возжада тебе душа моя, коль множицею тебе плоть моя, в земли пусте и непроходне и безводне.</p>
<p>Тако во святем явихся тебе, видети силу твою и славу твою.</p>
<p>Яко лучши милость твоя паче живот: устне мои похвалите тя.</p>
<p>Тако благословлю тя в животе моем и о имени твоем воздежу руце мои.</p>
<p>Яко от тука и масти да исполнится душа моя, и устнама радости восхвалят тя уста моя.</p>
<p>Аще поминах тя на постели моей, на утренних поучахся в тя:</p>
<p>яко был еси помощник мой, и в крове крилу твоею возрадуюся.</p>
<p>Прильпе душа моя по тебе: мене же прият десница твоя.</p>
<p>Тии же всуе искаша душу мою: внидут в преисподняя земли:</p>
<p>предадятся в руки оружия, части лисовом будут.</p>
<p>Царь же возвеселится о Бозе: похвалится всяк кленыйся им, яко заградишася уста глаголющих неправедная.</p>
<h4>63</h4>
<p>В конец, псалом давиду.</p>
<p>Услыши, Боже, глас мой, внегда молитимися к тебе: от страха вражия изми душу мою.</p>
<p>Покрый мя от сонма лукавнующих, от множества делающих неправду:</p>
<p>иже изостриша яко мечь языки своя, напрягоша лук свой, вещь горьку,</p>
<p>состреляти в тайных непорочна: внезапу состреляют его, и не убоятся.</p>
<p>Утвердиша себе слово лукавое: поведаша скрыти сеть, реша: кто узрит их?</p>
<p>Испыташа беззаконие: изчезоша испытающии испытания: приступит человек, и сердце глубоко.</p>
<p>И вознесется Бог: стрелы младенец быша язвы их,</p>
<p>и изнемогоша на ня языцы их: смутишася вси видящии их.</p>
<p>И убояся всяк человек: и возвестиша дела Божия, и творения его разумеша.</p>
<p>Возвеселится праведник о Господе и уповает на него: и похвалятся вси правии сердцем.</p>
<h4>64</h4>
<p>В конец, псалом песни давиду, песнь иеремиева и иезекиилева, людий преселения, егда хотяху исходити.</p>
<p>Тебе подобает песнь, Боже, в сионе, и тебе воздастся молитва во Иерусалиме.</p>
<p>Услыши молитву мою: к тебе всяка плоть приидет.</p>
<p>Словеса беззаконник премогоша нас: и нечестия наша ты очестиши.</p>
<p>Блажен, егоже избрал еси и приял, вселится во дворех твоих. исполнимся во благих дому твоего: свят храм твой.</p>
<p>Дивен в правде, услыши ны, Боже, спасителю наш, упование всех концей земли и сущих в мори далече:</p>
<p>уготовляяй горы крепостию своею, препоясан силою:</p>
<p>смущаяй глубину морскую, шуму волн его кто постоит? смятутся языцы,</p>
<p>и убоятся живущии в концах от знамений твоих: исходы утра и вечера украсиши.</p>
<p>Посетил еси землю и упоил еси ю, умножил еси обогатити ю: река Божия наполнися вод: уготовал еси пищу им, яко тако (есть) уготование.</p>
<p>Бразды ея упой, умножи жита ея: в каплях ея возвеселится возсияющи.</p>
<p>Благословиши венец лета благости твоея, и поля твоя исполнятся тука:</p>
<p>разботеют красная пустыни, и радостию холми препояшутся.</p>
<p>Одеяшася овни овчии, и удолия умножат пшеницу: воззовут, ибо воспоют.</p>
<h4>65</h4>
<p>В конец, песнь псалма воскресения.</p>
<p>Воскликните Господеви вся земля, пойте же имени его, дадите славу хвале его.</p>
<p>Рцыте Богу: коль страшна дела твоя? во множестве силы твоея солжут тебе врази твои.</p>
<p>Вся земля да поклонится тебе и поет тебе, да поет же имени твоему, вышний.</p>
<p>Приидите и видите дела Божия, коль страшен в советех паче сынов человеческих.</p>
<p>Обращаяй море в сушу, в реце пройдут ногами: тамо возвеселимся о нем,</p>
<p>владычествующем силою своею веком: очи его на языки призираете: преогорчевающии да не возносятся в себе.</p>
<p>Благословите, языцы, Бога нашего, и услышан сотворите глас хвалы его,</p>
<p>положшаго душу мою в живот, и не давшаго во смятение ног моих.</p>
<p>Яко искусил ны еси, Боже, разжегл ны еси, якоже разжизается сребро.</p>
<p>Ввел ны еси в сеть, положил еси скорби на хребте нашем.</p>
<p>Возвел еси человеки на главы нашя: проидохом сквозе огнь и воду, и извел еси ны в покой.</p>
<p>Вниду в дом твой со всесожжением, воздам тебе молитвы моя,</p>
<p>яже изрекосте устне мои, и глаголаша уста моя в скорби моей.</p>
<p>Всесожжения тучна вознесу тебе с кадилом, и овны, вознесу тебе волы с козлы.</p>
<p>Приидите, услышите, и повем вам, вси боящиися Бога, елика сотвори души моей.</p>
<p>К нему усты моими воззвах, и вознесох под языком моим.</p>
<p>Неправду аще узрех в сердцы моем, да не услышит мене Господь.</p>
<p>Сего ради услыша мя Бог, внят гласу моления моего.</p>
<p>Благословен Бог, иже не отстави молитву мою и милость свою от мене.</p>
<h4>66</h4>
<p>В конец, в песнех, псалом песни давиду.</p>
<p>Боже, ущедри ны и благослови ны, просвети лице твое на ны и помилуй ны:</p>
<p>Познати на земли путь твой, во всех языцех спасение твое.</p>
<p>Да исповедятся тебе людие, Боже, да исповедятся тебе людие вси.</p>
<p>Да возвеселятся и да возрадуются языцы: яко судиши людем правотою, и языки на земли наставиши.</p>
<p>Да исповедятся тебе людие, Боже, да исповедятся тебе людие вси.</p>
<p>Земля даде плод свой: благослови ны, Боже, Боже наш,</p>
<p>благослови ны, Боже: и да убоятся его вси концы земли.</p>
<h4>67</h4>
<p>В конец, псалом песни давиду.</p>
<p>Да воскреснет Бог, и расточатся врази его, и да бежат от лица его ненавидящии его.</p>
<p>Яко изчезает дым, да изчезнут: яко тает воск от лица огня, тако да погибнут грешницы от лица Божия:</p>
<p>а праведницы да возвеселятся, да возрадуются пред Богом, да насладятся в веселии.</p>
<p>Воспойте Богу, пойте имени его: путесотворите возшедшему на запады, Господь имя ему: и радуйтеся пред ним.</p>
<p>Да смятутся от лица его, Отца сирых и судии вдовиц: Бог в месте святем своем.</p>
<p>Бог вселяет единомысленныя в дом, изводя окованныя мужеством, такожде преогорчевающыя живущыя во гробех.</p>
<p>Боже, внегда исходити тебе пред людьми твоими, внегда мимоходити тебе в пустыни,</p>
<p>земля потрясеся, ибо небеса кануша от лица Бога синаина, от лица Бога израилева.</p>
<p>Дождь волен отлучиши, Боже, достоянию твоему, и изнеможе, ты же совершил еси е.</p>
<p>Животная твоя живут на ней: уготовал еси благостию твоею нищему, Боже.</p>
<p>Господь даст глагол благовествующым силою многою:</p>
<p>Царь сил возлюбленнаго, красотою дому разделити корысти.</p>
<p>Аще поспите посреде предел, криле голубине посребрене, и междорамия ея в блещании злата:</p>
<p>внегда разнствит небесный цари на ней, оснежатся в селмоне.</p>
<p>Гора Божия, гора тучная, гора усыренная, гора тучная.</p>
<p>Вскую непщуете, горы усыренныя? гора, юже благоволи Бог жити в ней: ибо Господь вселится до конца.</p>
<p>Колесница Божия тмами тем, тысяща гобзующих: Господь в них в синаи во святем.</p>
<p>Возшел еси на высоту, пленил еси плен: приял еси даяния в человецех, ибо непокаряющыяся, еже вселитися.</p>
<p>Господь Бог благословен, благословен Господь день дне: поспешит нам Бог спасений наших.</p>
<p>Бог наш Бог еже спасати: и Господня, Господня исходища смертная.</p>
<p>Обаче Бог сокрушит главы врагов своих, верх влас преходящих в прегрешениих своих.</p>
<p>Рече Господь: от васана обращу, обращу во глубинах морских:</p>
<p>яко да омочится нога твоя в крови, язык пес твоих от враг от него.</p>
<p>Видена быша шествия твоя, Боже, шествия Бога моего Царя, иже во святем.</p>
<p>Предвариша князи близ поющих, посреде дев тимпанниц.</p>
<p>В церквах благословите Бога, Господа от источник израилевых.</p>
<p>Тамо вениамин юнейший во ужасе, князи иудовы владыки их, князи завулони, князи неффалимли.</p>
<p>Заповеждь, Боже, силою твоею: укрепи, Боже, сие, еже соделал еси в нас.</p>
<p>От храма твоего во Иерусалим тебе принесут царие дары.</p>
<p>Запрети зверем тростным: сонм юнец в юницах людских, еже затворити искушенныя сребром: расточи языки хотящыя бранем.</p>
<p>Приидут молитвенницы от египта: ефиопиа предварит руку свою к Богу.</p>
<p>Царства земная, пойте Богу, воспойте Господеви,</p>
<p>возшедшему на небо небесе на востоки: се, даст гласу своему глас силы.</p>
<p>Дадите славу Богови: на израили велелепота его, и сила его на облацех.</p>
<p>Дивен Бог во святых своих: Бог израилев, той даст силу и державу людем своим. Благословен Бог.</p>
<h4>68</h4>
<p>В конец, о изменшихся, псалом давиду.</p>
<p>спаси мя, Боже, яко внидоша воды до души моея.</p>
<p>Углебох в тимении глубины, и несть постояния: приидох во глубины морския, и буря потопи мя.</p>
<p>Утрудихся зовый, измолче гортань мой: изчезосте очи мои, от еже уповати ми на Бога моего.</p>
<p>Умножишася паче влас главы моея ненавидящии мя туне: укрепишася врази мои, изгонящии мя неправедно: яже не восхищах, тогда воздаях.</p>
<p>Боже, ты уведел еси безумие мое, и прегрешения моя от тебе не утаишася.</p>
<p>Да не постыдятся о мне терпящии тебе, Господи, Господи сил: ниже да посрамятся о мне ищущии тебе, Боже израилев.</p>
<p>Яко тебе ради претерпех поношение, покры срамота лице мое.</p>
<p>Чуждь бых братии моей и странен сыновом матере моея:</p>
<p>яко ревность дому твоего снеде мя, и поношения поносящих ти нападоша на мя.</p>
<p>И покрых постом душу мою, и бысть в поношение мне:</p>
<p>и положих одеяние мое вретище, и бых им в притчу.</p>
<p>О мне глумляхуся седящии во вратех, и о мне пояху пиющии вино.</p>
<p>Аз же молитвою моею к тебе, Боже: время благоволения, Боже: во множестве милости твоея услыши мя, во истине спасения твоего.</p>
<p>спаси мя от брения, да не углебну: да избавлюся от ненавидящих мя и от глубоких вод.</p>
<p>Да не потопит мене буря водная, ниже да пожрет мене глубина, ниже сведет о мне ровенник уст своих.</p>
<p>Услыши мя, Господи, яко блага милость твоя: по множеству щедрот твоих призри на мя.</p>
<p>Не отврати лица твоего от отрока твоего, яко скорблю: скоро услыши мя.</p>
<p>Вонми души моей и избави ю: враг моих ради избави мя.</p>
<p>Ты бо веси поношение мое, и студ мой, и срамоту мою: пред тобою вси оскорбляющии мя.</p>
<p>Поношение чаяше душа моя и страсть: и ждах соскорбящаго, и не бе, и утешающих, и не обретох.</p>
<p>И даша в снедь мою желчь, и в жажду мою напоиша мя оцта.</p>
<p>Да будет трапеза их пред ними в сеть и в воздаяние и в соблазн.</p>
<p>Да помрачатся очи их, еже не видети, и хребет их выну сляцы.</p>
<p>Пролий на ня гнев твой, и ярость гнева твоего да постигнет их.</p>
<p>Да будет двор их пуст, и в жилищих их да не будет живый.</p>
<p>Зане егоже ты поразил еси, тии погнаша, и к болезни язв моих приложиша.</p>
<p>Приложи беззаконие к беззаконию их, и да не внидут в правду твою.</p>
<p>Да потребятся от книги живых, и с праведными да не напишутся.</p>
<p>Нищь и боляй есмь аз: спасение твое, Боже, да приимет мя.</p>
<p>Восхвалю имя Бога моего с песнию, возвеличу его во хвалении:</p>
<p>и угодно будет Богу паче телца юна, роги износяща и пазнокти.</p>
<p>Да узрят нищии и возвеселятся: взыщите Бога, и жива будет душа ваша.</p>
<p>Яко услыша убогия Господь, и окованныя своя не уничижи.</p>
<p>Да восхвалят его небеса и земля, море и вся живущая в нем.</p>
<p>Яко Бог спасет сиона, и созиждутся гради иудейстии, и вселятся тамо и наследят и:</p>
<p>и семя рабов твоих удержит и, и любящии имя твое вселятся в нем.</p>
<h4>69</h4>
<p>В конец давиду, в воспоминание, во еже спасти мя Господу.</p>
<p>Боже, в помощь мою вонми: Господи, помощи ми потщися.</p>
<p>Да постыдятся и посрамятся ищущии душу мою. да возвратятся вспять и постыдятся хотящии ми злая:</p>
<p>да возвратятся абие стыдящеся глаголющии ми: благоже, благоже.</p>
<p>Да возрадуются и возвеселятся о тебе вси ищущии тебе, Боже: и да глаголют выну, да возвеличится Господь, любящии спасение твое.</p>
<p>Аз же нищь есмь и убог, Боже, помози ми: помощник мой и избавитель мой еси ты, Господи, не закосни.</p>
<h4>70</h4>
<p>На тя, Господи, уповах, да не постыжуся в век.</p>
<p>Правдою твоею избави мя и изми мя: приклони ко мне ухо твое и спаси мя.</p>
<p>Буди ми в Бога защитителя и в место крепко спасти мя: яко утверждение мое и прибежище мое еси ты.</p>
<p>Боже мой, избави мя из руки грешнаго, из руки законопреступнаго и обидящаго:</p>
<p>Яко ты еси терпение мое, Господи, Господи, упование мое от юности моея.</p>
<p>В тебе утвердихся от утробы, от чрева матере моея ты еси мой покровитель: о тебе пение мое выну.</p>
<p>Яко чудо бых многим: и ты помощник мой крепок.</p>
<p>Да исполнятся уста моя хваления, яко да воспою славу твою, весь день великолепие твое.</p>
<p>Не отвержи мене во время старости: внегда оскудевати крепости моей, не остави мене.</p>
<p>Яко реша врази мои мне, и стрегущии душу мою совещаша вкупе,</p>
<p>глаголюще: Бог оставил есть его, пожените и имите его, яко несть избавляяй.</p>
<p>Боже мой, не удалися от мене: Боже мой, в помощь мою вонми.</p>
<p>Да постыдятся и изчезнут оклеветающии душу мою, да облекутся в студ и срам ищущии злая мне.</p>
<p>Аз же всегда возуповаю на тя, и приложу на всяку похвалу твою.</p>
<p>Уста моя возвестят правду твою, весь день спасение твое, яко не познах книжная.</p>
<p>Вниду в силе Господни: Господи, помяну правду тебе единаго.</p>
<p>Боже мой, имже научил мя еси от юности моея, и доныне возвещу чудеса твоя.</p>
<p>И даже до старости и престарения, Боже мой, не остави мене, дондеже возвещу мышцу твою роду всему грядущему,</p>
<p>силу твою и правду твою, Боже, даже до вышних, яже сотворил ми еси величия: Боже, кто подобен тебе?</p>
<p>Елики явил ми еси скорби многи и злы? и обращься оживотворил мя еси и от бездн земли возвел мя еси.</p>
<p>Умножил еси на мне величествие твое, и обращься утешил мя еси, и от бездн земли паки возвел мя еси.</p>
<p>Ибо аз исповемся тебе в людех, Господи, в сосудех псаломских истину твою, Боже: воспою тебе в гуслех, святый израилев.</p>
<p>Возрадуетеся устне мои, егда воспою тебе, и душа моя, юже еси избавил:</p>
<p>еще же и язык мой весь день поучится правде твоей, егда постыдятся и посрамятся ищущии злая мне.</p>
<h4>71</h4>
<p>Боже, суд твой цареви даждь, и правду твою сыну цареву:</p>
<p>судити людем твоим в правде и нищым твоим в суде.</p>
<p>Да восприимут горы мир людем и холми правду.</p>
<p>Судит нищым людским, и спасет сыны убогих, и смирит клеветника.</p>
<p>И пребудет с солнцем, и прежде луны рода родов.</p>
<p>Снидет яко дождь на руно, и яко капля каплющая на землю.</p>
<p>Возсияет во днех его правда и множество мира, дондеже отимется луна.</p>
<p>И обладает от моря до моря, и от рек до конец вселенныя.</p>
<p>Пред ним припадут ефиопляне, и врази его персть полижут.</p>
<p>Царие фарсийстии и острови дары принесут, царие аравстии и сава дары приведут:</p>
<p>и поклонятся ему вси царие земстии, вси языцы поработают ему.</p>
<p>Яко избави нища от сильна, и убога, емуже не бе помощника.</p>
<p>Пощадит нища и убога, и душы убогих спасет:</p>
<p>от лихвы и от неправды избавит душы их, и честно имя его пред ними.</p>
<p>И жив будет, и дастся ему от злата аравийска: и помолятся о нем выну, весь день благословят его.</p>
<p>Будет утверждение на земли на версех гор: превознесется паче ливана плод его, и процветут от града яко трава земная.</p>
<p>Будет имя его благословено во веки, прежде солнца пребывает имя его: и благословятся в нем вся колена земная, вси языцы ублажат его.</p>
<p>Благословен Господь Бог израилев, творяй чудеса един,</p>
<p>и благословено имя славы его во век и в век века: и исполнится славы его вся земля: буди, буди.</p>
<h4>72</h4>
<p>Коль благ Бог израилев правым сердцем.</p>
<p>Мои же вмале не подвижастеся нозе: вмале не пролияшася стопы моя:</p>
<p>яко возревновах на беззаконныя, мир грешников зря:</p>
<p>яко несть восклонения в смерти их и утверждения в ране их:</p>
<p>в трудех человеческих не суть, и с человеки не приимут ран.</p>
<p>Сего ради удержа я гордыня их до конца: одеяшася неправдою и нечестием своим.</p>
<p>Изыдет яко из тука неправда их: преидоша в любовь сердца.</p>
<p>Помыслиша и глаголаша в лукавстве, неправду в высоту глаголаша:</p>
<p>положиша на небеси уста своя, и язык их прейде по земли.</p>
<p>Сего ради обратятся людие мои семо, и дние исполнени обрящутся в них.</p>
<p>И реша: како уведе Бог? и аще есть разум в вышнем?</p>
<p>Се, сии грешницы и гобзующии в век удержаша богатство.</p>
<p>И рех: еда всуе оправдих сердце мое и умых в неповинных руце мои,</p>
<p>и бых язвен весь день, и обличение мое на утрених?</p>
<p>Аще глаголах, повем тако: се, роду сынов твоих, емуже обещахся:</p>
<p>и непщевах разумети: сие труд есть предо мною,</p>
<p>дондеже вниду во святило Божие и разумею в последняя их.</p>
<p>Обаче за льщения их положил еси им злая, низложил еси я, внегда разгордешася.</p>
<p>Како быша в запустение? внезапу изчезоша, погибоша за беззаконие свое.</p>
<p>Яко соние востающаго, Господи, во граде твоем образ их уничижиши.</p>
<p>Яко разжжеся сердце мое, и утробы моя изменишася:</p>
<p>и аз уничижен, и не разумех, скотен бых у тебе.</p>
<p>И аз выну с тобою: удержал еси руку десную мою,</p>
<p>и советом твоим наставил мя еси, и со славою приял мя еси.</p>
<p>Что бо ми есть на небеси? и от тебе что восхотех на земли?</p>
<p>Изчезе сердце мое и плоть моя, Боже сердца моего, и часть моя, Боже, во век.</p>
<p>Яко се, удаляющии себе от тебе погибнут: потребил еси всякаго любодеющаго от тебе.</p>
<p>Мне же прилеплятися Богови благо есть, полагати на Господа упование мое, возвестити ми вся хвалы твоя, во вратех дщере сиони.</p>
<h4>73</h4>
<p>Вскую, Боже, отринул еси до конца? разгневася ярость твоя на овцы пажити твоея?</p>
<p>Помяни сонм твой, егоже стяжал еси исперва, избавил еси жезлом достояния твоего, гора сион сия, в нейже вселился еси.</p>
<p>Воздвигни руце твои на гордыни их в конец, елика лукавнова враг во святем твоем.</p>
<p>И восхвалишася ненавидящии тя посреде праздника твоего: положиша знамения своя знамения, и не познаша.</p>
<p>яко во исходе превыше: яко в дубраве древяне секирами разсекоша</p>
<p>двери его вкупе, сечивом и оскордом разрушиша и.</p>
<p>Возжгоша огнем святило твое: на земли оскверниша жилище имене твоего.</p>
<p>Реша в сердцы своем южики их вкупе: приидите, и отставим вся праздники Божия от земли.</p>
<p>Знамения их не видехом: несть ктому пророка, и нас не познает ктому.</p>
<p>Доколе, Боже, поносит враг? раздражит противный имя твое до конца?</p>
<p>Вскую отвращаеши руку твою и десницу твою от среды недра твоего в конец?</p>
<p>Бог же, Царь наш, прежде века содела спасение посреде земли.</p>
<p>Ты утвердил еси силою твоею море: ты стерл еси главы змиев в воде:</p>
<p>ты сокрушил еси главу змиеву, дал еси того брашно людем ефиопским.</p>
<p>Ты расторгл еси источники и потоки: ты изсушил еси реки ифамския.</p>
<p>Твой есть день, и твоя есть нощь: ты совершил еси зарю и солнце.</p>
<p>Ты сотворил еси вся пределы земли: жатву и весну ты создал еси я.</p>
<p>Помяни сия: враг поноси Господеви, и людие безумнии раздражиша имя твое.</p>
<p>Не предаждь зверем душу исповедающуюся тебе: душ убогих твоих не забуди до конца.</p>
<p>Призри на завет твой: яко исполнишася помраченнии земли домов беззаконий.</p>
<p>Да не возвратится смиренный посрамлен: нищь и убог восхвалита имя твое.</p>
<p>Востани, Боже, суди прю твою: помяни поношение твое, еже от безумнаго весь день.</p>
<p>Не забуди гласа молитвенник твоих: гордыня ненавидящих тя взыде выну.</p>
<h4>74</h4>
<p>В конец, да не растлиши, псалом песни асафу.</p>
<p>Исповемыся тебе, Боже, исповемыся тебе и призовем имя твое: повем вся чудеса твоя.</p>
<p>Егда прииму время, аз правоты возсужду.</p>
<p>Растаяся земля и вси живущии на ней, аз утвердих столпы ея.</p>
<p>Рех беззаконнующым, не беззаконнуйте: и согрешающым, не возносите рога.</p>
<p>Не воздвизайте на высоту рога вашего и не глаголите на Бога неправду:</p>
<p>яко ниже от исход, ниже и запад, ниже от пустых гор.</p>
<p>Яко Бог судия есть: сего смиряет, и сего возносит.</p>
<p>Яко чаша в руце Господни, вина нерастворена исполнь растворения, и уклони от сея в сию: обаче дрождие его не истощися, испиют вси грешнии земли.</p>
<p>Аз же возрадуюся в век, воспою Богу иаковлю:</p>
<p>и вся роги грешных сломлю, и вознесется рог праведнаго.</p>
<h4>75</h4>
<p>В конец, в песнех, псалом асафу, песнь ко ассирианину.</p>
<p>Ведом во иудеи Бог: во израили велие имя его.</p>
<p>И бысть в мире место его, и жилище его в сионе.</p>
<p>Тамо сокруши крепости луков, оружие и мечь и брань.</p>
<p>Просвещаеши ты дивно от гор вечных.</p>
<p>Смятошася вси неразумнии сердцем: уснуша сном своим, и ничтоже обретоша вси мужие богатства в руках своих.</p>
<p>От запрещения твоего, Боже иаковль, воздремаша вседшии на кони.</p>
<p>Ты страшен еси, и кто противостанет тебе? оттоле гнев твой.</p>
<p>С небесе слышан сотворил еси суд: земля убояся и умолча,</p>
<p>внегда востати на суд Богу, спасти вся кроткия земли.</p>
<p>Яко помышление человеческое исповестся тебе, и останок помышления празднует ти.</p>
<p>Помолитеся и воздадите Господеви Богу нашему: вси, иже окрест его, принесут дары</p>
<p>страшному и отемлющему духи князей, страшному паче царей земных.</p>
<h4>76</h4>
<p>В конец, о идифуме, псалом асафу.</p>
<p>Гласом моим ко Господу воззвах, гласом моим к Богу, и внят ми.</p>
<p>В день скорби моея Бога взысках рукама моима, нощию пред ним, и не прельщен бых: отвержеся утешитися душа моя.</p>
<p>Помянух Бога и возвеселихся, поглумляхся, и малодушствоваше дух мой.</p>
<p>Предваристе стражбы очи мои: смятохся и не глаголах.</p>
<p>Помыслих дни первыя, и лета вечная помянух, и поучахся:</p>
<p>нощию сердцем моим глумляхся, и тужаше дух мой:</p>
<p>еда во веки отринет Господь и не приложит благоволити паки?</p>
<p>или до конца милость свою отсечет, сконча глаголгол от рода в род?</p>
<p>еда забудет ущедрити Бог? или удержит во гневе своем щедроты своя?</p>
<p>И рех: ныне начах, сия измена десницы вышняго.</p>
<p>Помянух дела Господня: яко помяну от начала чудеса твоя,</p>
<p>и поучуся во всех делех твоих, и в начинаниих твоих поглумлюся.</p>
<p>Боже, во святем путь твой: кто Бог велий, яко Бог наш?</p>
<p>Ты еси Бог творяй чудеса: сказал еси в людех силу твою,</p>
<p>избавил еси мышцею твоею люди твоя, сыны иаковли и иосифовы.</p>
<p>Видеша тя воды, Боже, видеша тя воды и убояшася: смятошася бездны.</p>
<p>Множество шума вод: глас даша облацы, ибо стрелы твоя преходят.</p>
<p>Глас грома твоего в колеси, осветиша молния твоя вселенную: подвижеся и трепетна бысть земля.</p>
<p>В мори путие твои, и стези твоя в водах многих, и следы твои не познаются.</p>
<p>Наставил еси яко овцы люди твоя рукою моисеовою и ааронею.</p>
<h4>77</h4>
<p>Внемлите, людие мои, закону моему, приклоните ухо ваше во глаголы уст моих.</p>
<p>Отверзу в притчах уста моя, провещаю ганания исперва.</p>
<p>Елика слышахом и познахом я, и отцы наши поведаша нам:</p>
<p>не утаишася от чад их в род ин, возвещающе хвалы Господни, и силы его и чудеса его, яже сотвори.</p>
<p>И воздвиже свидение во иакове, и закон положи во израили, елика заповеда отцем нашым сказати я сыновом своим,</p>
<p>яко да познает род ин, сынове родящиися, и востанут и поведят я сыновом своим:</p>
<p>да положат на Бога упование свое, и не забудут дел Божиих, и заповеди его взыщут:</p>
<p>да не будут якоже отцы их, род строптив и преогорчеваяй, род иже не исправи сердца своего и не увери с Богом духа своего.</p>
<p>Сынове ефремли наляцающе и стреляюще луки возвратишася в день брани:</p>
<p>не сохраниша завета Божия, и в законе его не восхотеша ходити.</p>
<p>И забыша благодеяния его и чудеса его, яже показа им</p>
<p>пред отцы их, яже сотвори чудеса в земли египетстей, на поли танеосе:</p>
<p>разверзе море и проведе их: представи воды яко мех,</p>
<p>и настави я облаком во дни и всю нощь просвещением огня.</p>
<p>Разверзе камень в пустыни и напои я яко в бездне мнозе:</p>
<p>и изведе воду из камене и низведе яко реки воды.</p>
<p>И приложиша еще согрешати ему, преогорчиша вышняго в безводней:</p>
<p>и искусиша Бога в сердцах своих, воспросити брашна душам своим.</p>
<p>И клеветаша на Бога и реша: еда возможет Бог уготовати трапезу в пустыни?</p>
<p>Понеже порази камень, и потекоша воды, и потоцы наводнишася: еда и хлеб может дати? или уготовати трапезу людем своим?</p>
<p>Сего ради слыша Господь и презре, и огнь возгореся во иакове, и гнев взыде на израиля:</p>
<p>яко не вероваша Богови, ниже уповаша на спасение его.</p>
<p>И заповеда облаком свыше, и двери небесе отверзе:</p>
<p>и одожди им манну ясти, и хлеб небесный даде им.</p>
<p>Хлеб ангельский яде человек: брашно посла им до сытости.</p>
<p>Воздвиже юг с небесе, и наведе силою своею лива:</p>
<p>и одожди на ня яко прах плоти, и яко песок морский птицы пернаты.</p>
<p>И нападоша посреде стана их, окрест жилищ их.</p>
<p>И ядоша и насытишася зело, и желание их принесе им.</p>
<p>Не лишишася от желания своего: еще брашну сущу во устех их,</p>
<p>и гнев Божий взыде на ня, и уби множайшая их, и избранным израилевым запят.</p>
<p>Во всех сих согрешиша еще и не вероваша чудесем его:</p>
<p>и изчезоша в суете дние их, и лета их со тщанием.</p>
<p>Егда убиваше я, тогда взыскаху его и обращахуся и утреневаху к Богу:</p>
<p>и помянуша, яко Бог помощник им есть, и Бог вышний избавитель им есть:</p>
<p>и возлюбиша его усты своими, и языком своим солгаша ему:</p>
<p>сердце же их не бе право с ним, ниже уверишася в завете его.</p>
<p>Той же есть щедр, и очистит грехи их, и не растлит: и умножит отвратити ярость свою, и не разжжет всего гнева своего.</p>
<p>И помяну, яко плоть суть, дух ходяй и не обращаяйся:</p>
<p>Колькраты преогорчиша его в пустыни, прогневаша его в земли безводней?</p>
<p>и обратишася, и искусиша Бога, и святаго израилева раздражиша:</p>
<p>и не помянуша руки его в день, в оньже избави я из руки оскорбляющаго:</p>
<p>якоже положи во египте знамения своя, и чудеса своя на поли танеосе:</p>
<p>и преложи в кровь реки их и источники их, яко да не пиют.</p>
<p>Посла на ня песия мухи, и поядоша я, и жабы, и растли я:</p>
<p>и даде рже плоды их, и труды их пругом.</p>
<p>Уби градом винограды их и черничие их сланою:</p>
<p>и предаде граду скоты их, и имение их огню.</p>
<p>Посла на ня гнев ярости своея, ярость и гнев и скорбь, послание аггелы лютыми.</p>
<p>Путесотвори стезю гневу своему, и не пощаде от смерти душ их, и скоты их в смерти заключи:</p>
<p>и порази всякое первородное в земли египетстей, начаток всякаго труда их в селениих хамовых.</p>
<p>И воздвиже яко овцы люди своя, и возведе я яко стадо в пустыни:</p>
<p>и настави я на упование, и не убояшася: и враги их покры море.</p>
<p>И введе я в гору святыни своея, гору сию, юже стяжа десница его.</p>
<p>И изгна от лица их языки, и по жребию даде им (землю) ужем жребодаяния, и всели в селениих их колена израилева.</p>
<p>И искусиша и преогорчиша Бога вышняго, и свидений его не сохраниша:</p>
<p>и отвратишася и отвергошася, якоже и отцы их: превратишася в лук развращен:</p>
<p>и прогневаша его в холмех своих, и во истуканных своих раздражиша его.</p>
<p>Слыша Бог и презре, и уничижи зело израиля:</p>
<p>и отрину скинию силомскую, селение еже вселися в человецех:</p>
<p>и предаде в плен крепость их, и доброту их в руки врагов:</p>
<p>и затвори во оружии люди своя и достояние свое презре.</p>
<p>сношы их пояде огнь, и девы их не осетованы быша:</p>
<p>священницы их мечем падоша, и вдовицы их не оплаканы будут.</p>
<p>И воста яко спя Господь, яко силен и шумен от вина:</p>
<p>и порази враги своя вспять, поношение вечное даде им:</p>
<p>и отрину селение иосифово, и колено ефремово не избра:</p>
<p>и избра колено иудово, гору сионю, юже возлюби:</p>
<p>и созда яко единорога святилище свое: на земли основа и в век.</p>
<p>И избра давида раба своего, и восприят его от стад овчих:</p>
<p>от доилиц поят его, пасти иакова раба своего, и израиля достояние свое.</p>
<p>И упасе я в незлобии сердца своего, и в разумех руку своею наставил я есть.</p>
<h4>78</h4>
<p>Боже, приидоша языцы в достояние твое, оскверниша храм святый твой,</p>
<p>положиша Иерусалим яко овощное хранилище: положиша трупия раб твоих брашно птицам небесным, плоти преподобных твоих зверем земным:</p>
<p>пролияша кровь их яко воду окрест Иерусалима, и не бе погребаяй.</p>
<p>Быхом поношение соседом нашым, подражнение и поругание сущым окрест нас.</p>
<p>Доколе, Господи, прогневаешися до конца? разжжется яко огнь рвение твое?</p>
<p>Пролий гнев твой на языки незнающыя тебе, и на царствия, яже имене твоего не призваша:</p>
<p>яко поядоша иакова, и место его опустошиша.</p>
<p>Не помяни наших беззаконий первых: скоро да предварят ны щедроты твоя, Господи, яко обнищахом зело.</p>
<p>Помози нам, Боже, спасителю наш, славы ради имене твоего: Господи, избави ны и очести грехи нашя имене ради твоего.</p>
<p>Да не когда рекут языцы: где есть Бог их? и да увестся во языцех пред очима нашима отмщение крове раб твоих пролитыя.</p>
<p>Да внидет пред тя воздыхание окованных: по величию мышцы твоея снабди сыны умерщвленных.</p>
<p>Воздаждь соседом нашым седмерицею в недро их поношение их, имже поносиша тя, Господи.</p>
<p>Мы же людие твои и овцы пажити твоея исповемыся тебе, Боже, во век, в род и род возвестим хвалу твою.</p>
<h4>79</h4>
<p>В конец, о изменшихся, свидение асафу, псалом.</p>
<p>Пасый израиля вонми: наставляяй яко овча иосифа, седяй на херувимех, явися:</p>
<p>пред ефремом и вениамином и манассием воздвигни силу твою, и прииди во еже спасти нас.</p>
<p>Боже, обрати ны, и просвети лице твое, и спасемся.</p>
<p>Господи Боже сил, доколе гневаешися на молитву раб твоих?</p>
<p>Напитаеши нас хлебом слезным, и напоиши нас слезами в меру.</p>
<p>Положил еси нас в пререкание соседом нашым, и врази наши подражниша ны.</p>
<p>Господи Боже сил, обрати ны, и просвети лице твое, и спасемся.</p>
<p>Виноград из египта пренесл еси: изгнал еси языки, и насадил еси и:</p>
<p>путесотворил еси пред ним, и насадил еси корения его, и исполни землю.</p>
<p>Покры горы сень его, и ветвия его кедры Божия:</p>
<p>простре розги его до моря, и даже до рек отрасли его.</p>
<p>Вскую низложил еси оплот его, и оымают и вси мимоходящии путем?</p>
<p>Озоба и вепрь от дубравы, и уединенный дивий пояде и.</p>
<p>Боже сил, обратися убо, и призри с небесе и виждь, и посети виноград сей:</p>
<p>и соверши и, егоже насади десница твоя, и на сына человеческаго, егоже укрепил еси себе.</p>
<p>Пожжен огнем и раскопан: от запрещения лица твоего погибнут.</p>
<p>Да будет рука твоя на мужа десницы твоея и на сына человеческаго, егоже укрепил еси себе,</p>
<p>и не отступим от тебе: оживиши ны, и имя твое призовем.</p>
<p>Господи Боже сил, обрати ны, и просвети лице твое, и спасемся.</p>
<h4>80</h4>
<p>В конец, о точилех, псалом асафу.</p>
<p>Радуйтеся Богу помощнику нашему, воскликните Богу иаковлю:</p>
<p>приимите псалом и дадите тимпан, псалтирь красен с гусльми:</p>
<p>вострубите в новомесячии трубою, во благознаменитый день праздника вашего:</p>
<p>яко повеление израилеви есть, и судба Богу иаковлю.</p>
<p>Свидение во иосифе положи е, внегда изыти ему от земли египетския: языка, егоже не ведяше, услыша.</p>
<p>Отят от бремене хребет его: руце его в коши поработасте.</p>
<p>В скорби призвал мя еси, и избавих тя: услышах тя в тайне бурне: искусих тя на воде пререкания.</p>
<p>Слышите, людие мои, и засвидетелствую вам, израилю, аще послушаеши мене:</p>
<p>не будет тебе бог нов, ниже поклонишися богу чуждему.</p>
<p>Аз бо есмь Господь Бог твой, изведый тя от земли египетския: разшири уста твоя, и исполню я.</p>
<p>И не послушаша людие мои гласа моего, и израиль не внят ми:</p>
<p>и отпустих я по начинанием сердец их, пойдут в начинаниих своих.</p>
<p>Аще быша людие мои послушали мене, израиль аще бы в пути моя ходил:</p>
<p>ни о чесомже убо враги его смирил бых, и на оскорбляющыя их возложил бых руку мою.</p>
<p>Врази Господни солгаша ему, и будет время их в век:</p>
<p>и напита их от тука пшенична, и от камене меда насыти их.</p>
<h4>81</h4>
<p>Бог ста в сонме богов, посреде же боги разсудит.</p>
<p>Доколе судите неправду, и лица грешников приемлете?</p>
<p>Судите сиру и убогу, смирена и нища оправдайте:</p>
<p>измите нища и убога, из руки грешничи избавите его.</p>
<p>Не познаша, ниже уразумеша, во тме ходят: да подвижатся вся основания земли.</p>
<p>Аз рех: бози есте, и сынове вышняго вси:</p>
<p>вы же яко человецы умираете, и яко един от князей падаете.</p>
<p>воскресени, Боже, суди земли: яко ты наследиши во всех языцех.</p>
<h4>82</h4>
<p>Песнь псалма асафу.</p>
<p>Боже, кто уподобится тебе? не премолчи, ниже укроти, Боже:</p>
<p>яко се, врази твои возшумеша, и ненавидящии тя воздвигоша главу.</p>
<p>На люди твоя лукавноваша волею, и совещаша на святыя твоя.</p>
<p>Реша: приидите и потребим я от язык, и не помянется имя израилево ктому.</p>
<p>Яко совещаша единомышлением вкупе, на тя завет завещаша:</p>
<p>селения идумейска и исмаилите, моав и агаряне,</p>
<p>гевал и аммон и амалик, иноплеменницы с живущими в тире:</p>
<p>ибо и ассур прииде с ними, быша в заступление сыновом лотовым:</p>
<p>Сотвори им яко мадиаму и сисаре, яко иавиму в потоце киссове:</p>
<p>потребишася во аендоре, быша яко гной земный.</p>
<p>Положи князи их яко орива и зива, и зевеа и салмана, вся князи их,</p>
<p>иже реша: да наследим себе святилище Божие.</p>
<p>Боже мой, положи я яко коло, яко трость пред лицем ветра.</p>
<p>Яко огнь попаляяй дубравы, яко пламень пожигаяй горы:</p>
<p>тако поженеши я бурею твоею, и гневом твоим смятеши я.</p>
<p>Исполни лица их безчестия, и взыщут имене твоего, Господи.</p>
<p>Да постыдятся и смятутся в век века, и посрамятся и погибнут.</p>
<p>И да познают, яко имя тебе Господь, ты един вышний по всей земли.</p>
<h4>83</h4>
<p>В конец, о точилех, сыном кореовым, псалом.</p>
<p>Коль возлюбленна селения твоя, Господи сил.</p>
<p>Желает и скончавается душа моя во дворы Господни: сердце мое и плоть моя возрадовастася о Бозе живе.</p>
<p>Ибо птица обрете себе храмину, и горлица гнездо себе, идеже положит птенцы своя, олтари твоя, Господи сил, Царю мой и Боже мой.</p>
<p>Блажени живущии в дому твоем: в веки веков восхвалят тя.</p>
<p>Блажен муж, емуже есть заступление его у тебе: восхождения в сердцы своем положи,</p>
<p>во юдоль плачевную, в место еже положи: ибо благословение даст законополагаяй.</p>
<p>Пойдут от силы в силу: явится Бог богов в сионе.</p>
<p>Господи Боже сил, услыши молитву мою, внуши, Боже иаковль.</p>
<p>Защитниче наш, виждь, Боже, и призри на лице христа твоего.</p>
<p>Яко лучше день един во дворех твоих паче тысящ: изволих приметатися в дому Бога моего паче, неже жити ми в селениих грешничих.</p>
<p>Яко милость и истину любит Господь, Бог благодать и славу даст: Господь не лишит благих ходящих незлобием.</p>
<p>Господи Боже сил, блажен человек уповаяй на тя.</p>
<h4>84</h4>
<p>В конец, сыном кореовым, псалом.</p>
<p>Благоволил еси, Господи, землю твою, возвратил еси плен иаковль.</p>
<p>Оставил еси беззакония людий твоих, покрыл еси вся грехи их.</p>
<p>Укротил еси весь гнев твой, возвратился еси от гнева ярости твоея.</p>
<p>Возврати нас, Боже спасений наших, и отврати ярость твою от нас.</p>
<p>Еда во веки прогневаешися на ны? или простреши гнев твой от рода в род?</p>
<p>Боже, ты обращься оживиши ны, и людие твои возвеселятся о тебе.</p>
<p>Яви нам, Господи, милость твою, и спасение твое даждь нам.</p>
<p>Услышу, что речет о мне Господь Бог: яко речет мир на люди своя, и на преподобныя своя, и на обращающыя сердца к нему.</p>
<p>Обаче близ боящихся его спасение его, вселити славу в землю нашу.</p>
<p>Милость и истина сретостеся, правда и мир облобызастася:</p>
<p>истина от земли возсия, и правда с небесе приниче:</p>
<p>ибо Господь даст благость, и земля наша даст плод свой.</p>
<p>Правда пред ним предидет, и положит в путь стопы своя.</p>
<h4>85</h4>
<p>Приклони, Господи, ухо твое, и услыши мя: яко нищь и убог есмь аз.</p>
<p>Сохрани душу мою, яко преподобен есмь: спаси раба твоего, Боже мой, уповающаго на тя.</p>
<p>Помилуй мя, Господи, яко к тебе воззову весь день.</p>
<p>Возвесели душу раба твоего: яко к тебе взях душу мою.</p>
<p>Яко ты, Господи, благ и кроток и многомилостив всем призывающым тя.</p>
<p>Внуши, Господи, молитву мою и вонми гласу моления моего.</p>
<p>В день скорби моея воззвах к тебе, яко услышал мя еси.</p>
<p>Несть подобен тебе в бозех, Господи, и несть по делом твоим.</p>
<p>Вси языцы, елики сотворил еси, приидут и поклонятся пред тобою, Господи, и прославят имя твое:</p>
<p>яко велий еси ты и творяй чудеса, ты еси Бог един.</p>
<p>Настави мя, Господи, на путь твой, и пойду во истине твоей: да возвеселится сердце мое боятися имене твоего.</p>
<p>Исповемся тебе, Господи Боже мой, всем сердцем моим и прославлю имя твое в век:</p>
<p>яко милость твоя велия на мне, и избавил еси душу мою от ада преисподнейшаго.</p>
<p>Боже, законопреступницы восташа на мя, и сонм державных взыскаша душу мою, и не предложиша тебе пред собою.</p>
<p>И ты, Господи Боже мой, щедрый и милостивый, долготерпеливый и многомилостивый и истинный,</p>
<p>призри на мя и помилуй мя: даждь державу твою отроку твоему и спаси сына рабы твоея.</p>
<p>Сотвори со мною знамение во благо: и да видят ненавидящии мя, и постыдятся, яко ты, Господи, помогл ми и утешил мя еси.</p>
<h4>86</h4>
<p>Сыном кореовым, псалом песни.</p>
<p>Основания его на горах святых: любит Господь врата сионя паче всех селений иаковлих.</p>
<p>Преславная глаголашася о тебе, граде Божий.</p>
<p>Помяну раав и вавилона ведущым мя: и се, иноплеменницы и тир и людие ефиопстии, сии быша тамо.</p>
<p>Мати сион речет: человек и человек родися в нем, и той основа и вышний.</p>
<p>Господь повесть в писании людий и князей, сих бывших в нем.</p>
<p>Яко веселящихся всех жилище в тебе.</p>
<h4>87</h4>
<p>Песнь псалма сыном кореовым, в конец, о маелефе еже отвещати, разума еману израилтянину.</p>
<p>Господи Боже спасения моего, во дни воззвах и в нощи пред тобою:</p>
<p>да внидет пред тя молитва моя, приклони ухо твое к молению моему.</p>
<p>Яко исполнися зол душа моя, и живот мой аду приближися.</p>
<p>Привменен бых с низходящими в ров: бых яко человек без помощи,</p>
<p>в мертвых свободь: яко язвеннии спящии во гробе, ихже не помянул еси ктому, и тии от руки твоея отриновени быша.</p>
<p>Положиша мя в рове преисподнем, в темных и сени смертней.</p>
<p>На мне утвердися ярость твоя, и вся волны твоя навел еси на мя.</p>
<p>Удалил еси знаемых моих от мене: положиша мя мерзость себе: предан бых и не исхождах.</p>
<p>Очи мои изнемогосте от нищеты: воззвах к тебе, Господи, весь день, воздех к тебе руце мои.</p>
<p>Еда мертвыми твориши чудеса? или врачеве воскресят, и исповедятся тебе?</p>
<p>Еда повесть кто во гробе милость твою, и истину твою в погибели?</p>
<p>Еда познана будут во тме чудеса твоя, и правда твоя в земли забвенней?</p>
<p>И аз к тебе, Господи, воззвах, и утро молитва моя предварит тя.</p>
<p>Вскую, Господи, отрееши душу мою? отвращаеши лице твое от мене?</p>
<p>Нищь есмь аз, и в трудех от юности моея: вознесжеся смирихся и изнемогох.</p>
<p>На мне преидоша гневи твои, устрашения твоя возмутиша мя:</p>
<p>обыдоша мя яко вода весь день, одержаша мя вкупе.</p>
<p>Удалил еси от мене друга и искренняго, и знаемых моих от страстей.</p>
<h4>88</h4>
<p>Разума ефама израилтянина.</p>
<p>Милости твоя, Господи, во век воспою, в род и род возвещу истину твою усты моими.</p>
<p>Зане рекл еси: в век милость созиждется: на небесех уготовится истина твоя.</p>
<p>Завещах завет избранным моим, кляхся давиду рабу моему:</p>
<p>до века уготоваю семя твое, и созижду в род и род престол твой.</p>
<p>Исповедят небеса чудеса твоя, Господи, ибо истину твою в Церкви святых.</p>
<p>Яко кто во облацех уравнится Господеви? уподобится Господеви в сынех Божиих?</p>
<p>Бог прославляемь в совете святых, велий и страшен есть над всеми окрестными его.</p>
<p>Господи Боже сил, кто подобен тебе? силен еси, Господи, и истина твоя окрест тебе.</p>
<p>Ты владычествуеши державою морскою: возмущение же волн его ты укрочаеши.</p>
<p>Ты смирил, еси, яко язвена, гордаго: мышцею силы твоея расточил еси враги твоя.</p>
<p>Твоя суть небеса, и твоя есть земля: вселенную и исполнение ея ты основал еси.</p>
<p>Север и море ты создал еси: фавор и ермон о имени твоем возрадуетася.</p>
<p>Твоя мышца с силою: да укрепится рука твоя, и вознесется десница твоя.</p>
<p>Правда и судба уготование престола твоего: милость и истина предидете пред лицем твоим.</p>
<p>Блажени людие ведущии воскликновение: Господи, во свете лица твоего пойдут,</p>
<p>и о имени твоем возрадуются весь день, и правдою твоею вознесутся.</p>
<p>Яко похвала силы их ты еси, и во благоволении твоем вознесется рог наш:</p>
<p>яко Господне есть заступление, и святаго израилева Царя нашего.</p>
<p>Тогда глаголал еси в видении сыновом твоим, и рекл еси: положих помощь на сильнаго, вознесох избраннаго от людий моих:</p>
<p>обретох давида раба моего, елеем святым моим помазах его.</p>
<p>Ибо рука моя заступит его, и мышца моя укрепит его.</p>
<p>ничтоже успеет враг на него, и сын беззакония не приложит озлобити его.</p>
<p>И ссеку от лица его враги его, и ненавидящыя его побежду:</p>
<p>и истина моя и милость моя с ним, и о имени моем вознесется рог его:</p>
<p>и положу на мори руку его, и на реках десницу его.</p>
<p>Той призовет мя: Отец мой еси ты, Бог мой и заступник спасения моего.</p>
<p>И аз первенца положу его, высока паче царей земных:</p>
<p>в век сохраню ему милость мою, и завет мой верен ему:</p>
<p>и положу в век века семя его, и престол его яко дние неба.</p>
<p>Аще оставят сынове его закон мой, и в судбах моих не пойдут:</p>
<p>аще оправдания моя осквернят, и заповедий моих не сохранят:</p>
<p>посещу жезлом беззакония их, и ранами неправды их,</p>
<p>милость же мою не разорю от них, ни преврежду во истине моей:</p>
<p>ниже оскверню завета моего, и исходящих от уст моих не отвергуся.</p>
<p>Единою кляхся о святем моем: аще давиду солжу?</p>
<p>Семя его во век пребудет, и престол его яко солнце предо мною,</p>
<p>и яко луна совершена в век, и свидетель на небеси верен.</p>
<p>Ты же отринул еси и уничижил, негодовал еси помазаннаго твоего:</p>
<p>разорил еси завет раба твоего, осквернил еси на земли святыню его:</p>
<p>разорил еси вся оплоты его, положил еси твердая его страх.</p>
<p>Расхищаху его вси мимоходящии путем, бысть поношение соседом своим.</p>
<p>Возвысил еси десницу стужающих ему, возвеселил еси вся враги его:</p>
<p>отвратил еси помощь меча его и не заступил еси его во брани:</p>
<p>разорил еси от очищения его, престол его на землю повергл еси:</p>
<p>умалил еси дни времене его, облиял еси его студом.</p>
<p>Доколе, Господи, отвращаешися в конец, разжжется яко огнь гнев твой?</p>
<p>Помяни, кий мой состав: еда бо всуе создал еси вся сыны человеческия?</p>
<p>Кто есть человек, иже поживет и не узрит смерти, избавит душу свою из руки адовы?</p>
<p>Где суть милости твоя древния, Господи, имиже клялся еси давиду во истине твоей?</p>
<p>Помяни, Господи, поношение раб твоих, еже удержах в недре моем многих язык:</p>
<p>имже поносиша врази твои, Господи, имже поносиша изменению христа твоего.</p>
<p>Благословен Господь во век: буди, буди.</p>
<h4>89</h4>
<p>Молитва моисеа человека Божия.</p>
<p>Господи, прибежище был еси нам в род и род.</p>
<p>Прежде даже горам не быти и создатися земли и вселенней, и от века и до века ты еси.</p>
<p>Не отврати человека во смирение, и рекл еси: обратитеся, сынове человечестии.</p>
<p>Яко тысяща лет пред очима твоима, Господи, яко день вчерашний, иже мимо иде, и стража нощная.</p>
<p>Уничижения их лета будут: утро яко трава мимо идет, утро процветет и прейдет: на вечер отпадет, ожестеет и изсхнет:</p>
<p>яко изчезохом гневом твоим, и яростию твоею смутихомся.</p>
<p>Положил еси беззакония наша пред тобою, век наш в просвещение лица твоего.</p>
<p>Яко вси дние наши оскудеша, и гневом твоим изчезохом:</p>
<p>лета наша яко паучина поучахуся: дние лет наших в нихже седмьдесят лет, аще же в силах, осмьдесят лет, и множае их труд и болезнь: яко прииде кротость на ны, и накажемся.</p>
<p>Кто весть державу гнева твоего, и от страха твоего ярость твою изчести?</p>
<p>Десницу твою тако скажи ми, и окованныя сердцем в мудрости.</p>
<p>Обратися, Господи, доколе? и умолен буди на рабы твоя.</p>
<p>Исполнихомся заутра милости твоея, Господи, и возрадовахомся и возвеселихомся:</p>
<p>во вся дни нашя возвеселихомся, за дни, в няже смирил ны еси, лета, в няже видехом злая.</p>
<p>И призри на рабы твоя и на дела твоя, и настави сыны их.</p>
<p>И буди светлость Господа Бога нашего на нас, и дела рук наших исправи на нас, и дело рук наших исправи.</p>
<h4>90</h4>
<p>Живый в помощи вышняго, в крове Бога небеснаго водворится,</p>
<p>речет Господеви: заступник мой еси и прибежище мое, Бог мой, и уповаю на него.</p>
<p>Яко той избавит тя от сети ловчи и от словесе мятежна:</p>
<p>плещма своима осенит тя, и под криле его надеешися: оружием обыдет тя истина его.</p>
<p>Не убоишися от страха нощнаго, от стрелы летящия во дни,</p>
<p>от вещи во тме преходящия, от сряща и беса полуденнаго.</p>
<p>Падет от страны твоея тысяща, и тма одесную тебе, к тебе же не приближится:</p>
<p>обаче очима твоима смотриши и воздаяние грешников узриши.</p>
<p>Яко ты, Господи, упование мое: вышняго положил еси прибежище твое.</p>
<p>Не приидет к тебе зло, и рана не приближится телеси твоему:</p>
<p>яко ангелом своим заповесть о тебе, сохранити тя во всех путех твоих.</p>
<p>На руках возмут тя, да не когда преткнеши о камень ногу твою:</p>
<p>на аспида и василиска наступиши, и попереши льва и змия.</p>
<p>Яко на мя упова, и избавлю и: покрыю и, яко позна имя мое.</p>
<p>Воззовет ко мне, и услышу его: с ним есмь в скорби, изму его и прославлю его:</p>
<p>долготою дний исполню его и явлю ему спасение мое.</p>
<h4>91</h4>
<p>Псалом песни, в день субботный.</p>
<p>Благо есть исповедатися Господеви и пети имени твоему, вышний:</p>
<p>возвещати заутра милость твою и истину твою на всяку нощь,</p>
<p>в десятоструннем псалтири с песнию в гуслех.</p>
<p>Яко возвеселил мя еси, Господи, в творении твоем, и в делех руку твоею возрадуюся.</p>
<p>Яко возвеличишася дела твоя, Господи: зело углубишася помышления твоя.</p>
<p>Муж безумен не познает, и неразумив не разумеет сих.</p>
<p>Внегда прозябоша грешницы яко трава, и проникоша вси делающии беззаконие, яко да потребятся в век века:</p>
<p>ты же вышний во век, Господи.</p>
<p>Яко се, врази твои, Господи, яко се, врази твои погибнут, и разыдутся вси делающии беззаконие.</p>
<p>И вознесется яко единорога рог мой, и старость моя в елеи мастите:</p>
<p>и воззре око мое на враги моя, и востающыя на мя лукавнующыя услышит ухо мое.</p>
<p>Праведник яко финикс процветет: яко кедр, иже в ливане, умножится.</p>
<p>Насаждени в дому Господни во дворех Бога нашего процветут:</p>
<p>еще умножатся в старости мастите, и благоприемлюще будут.</p>
<p>Да возвестят, яко прав Господь Бог наш, и несть неправды в нем.</p>
<h4>92</h4>
<p>Господь воцарися, в лепоту облечеся: облечеся Господь в силу и препоясася: ибо утверди вселенную, яже не подвижится.</p>
<p>Готов престол твой оттоле: от века ты еси.</p>
<p>Воздвигоша реки, Господи, воздвигоша реки гласы своя:</p>
<p>возмут реки сотрения своя, от гласов вод многих.</p>
<p>Дивны высоты морския: дивен в высоких Господь.</p>
<p>Свидения твоя уверишася зело. дому твоему подобает святыня, Господи, в долготу дний.</p>
<h4>93</h4>
<p>Бог отмщений Господь, Бог отмщений не обинулся есть.</p>
<p>Вознесися, судяй земли, воздаждь воздаяние гордым.</p>
<p>Доколе грешницы, Господи, доколе грешницы восхвалятся?</p>
<p>Провещают и возглаголют неправду, возглаголют вси делающии беззаконие?</p>
<p>Люди твоя, Господи, смириша, и достояние твое озлобиша:</p>
<p>вдовицу и сира умориша, и пришелца убиша,</p>
<p>и реша: не узрит Господь, ниже уразумеет Бог иаковль.</p>
<p>Разумейте же, безумнии в людех, и буии некогда, умудритеся:</p>
<p>насаждей ухо, не слышит ли? или создавый око, не сматряет ли?</p>
<p>наказуяй языки, не обличит ли, учай человека разуму?</p>
<p>Господь весть помышления человеческая, яко суть суетна.</p>
<p>Блажен человек, егоже аще накажеши, Господи, и от закона твоего научиши его:</p>
<p>укротити его от дний лютых, дондеже изрыется грешному яма.</p>
<p>Яко не отринет Господь людий своих, и достояния своего не оставит:</p>
<p>дондеже правда обратится на суд, и держащиися ея вси правии сердцем.</p>
<p>Кто востанет ми на лукавнующыя? или кто спредстанет ми на делающыя беззаконие?</p>
<p>Аще не Господь помогл бы ми, вмале вселилася бы во ад душа моя.</p>
<p>Аще глаголах: подвижеся нога моя, милость твоя, Господи, помогаше ми:</p>
<p>по множеству болезней моих в сердцы моем, утешения твоя возвеселиша душу мою.</p>
<p>Да не пребудет тебе престол беззакония, созидаяй труд на повеление.</p>
<p>Уловят на душу праведничу, и кровь неповинную осудят.</p>
<p>И бысть мне Господь в прибежище, и Бог мой в помощь упования моего:</p>
<p>и воздаст им Господь беззаконие их, и по лукавствию их погубит я Господь Бог.</p>
<h4>94</h4>
<p>Приидите, возрадуемся Господеви, воскликнем Богу спасителю нашему:</p>
<p>предварим лице его во исповедании, и во псалмех воскликнем ему:</p>
<p>яко Бог велий Господь, и Царь велий по всей земли:</p>
<p>яко в руце его вси концы земли, и высоты гор того суть.</p>
<p>Яко того есть море, и той сотвори е, и сушу руце его создасте.</p>
<p>Приидите, поклонимся и припадем ему, и восплачемся пред Господем сотворшим нас:</p>
<p>яко той есть Бог наш, и мы людие пажити его и овцы руки его. днесь аще глас его услышите,</p>
<p>не ожесточите сердец ваших, яко в прогневании, по дни искушения в пустыни:</p>
<p>в оньже искусиша мя отцы ваши, искусиша мя, и видеша дела моя.</p>
<p>Четыредесять лет негодовах рода того, и рех: присно заблуждают сердцем, тии же не познаша путий моих:</p>
<p>яко кляхся во гневе моем, аще внидут в покой мой.</p>
<h4>95</h4>
<p>Воспойте Господеви песнь нову, воспойте Господеви вся земля:</p>
<p>воспойте Господеви, благословите имя его: благовестите день от дне спасение его.</p>
<p>Возвестите во языцех славу его, во всех людех чудеса его.</p>
<p>Яко велий Господь и хвален зело, страшен есть над всеми боги.</p>
<p>Яко вси бози язык бесове: Господь же небеса сотвори.</p>
<p>Исповедание и красота пред ним, святыня и великолепие во святиле его.</p>
<p>Принесите Господеви, отечествия язык, принесите Господеви славу и честь.</p>
<p>Принесите Господеви славу имени его: возмите жертвы и входите во дворы его.</p>
<p>Поклонитеся Господеви во дворе святем его: да подвижится от лица его вся земля.</p>
<p>Рцыте во языцех, яко Господь воцарися: ибо исправи вселенную, яже не подвижится: судит людем правостию.</p>
<p>Да возвеселятся небеса, и радуется земля: да подвижится море и исполнение его:</p>
<p>возрадуются поля, и вся яже на них: тогда возрадуются вся древа дубравная</p>
<p>от лица Господня, яко грядет, яко грядет судити земли: судити вселенней в правду, и людем истиною своею.</p>
<h4>96</h4>
<p>Господь воцарися, да радуется земля, да веселятся острови мнози.</p>
<p>Облак и мрак окрест его: правда и судба исправление престола его.</p>
<p>Огнь пред ним предидет и попалит окрест враги его.</p>
<p>Осветиша молния его вселенную: виде и подвижеся земля.</p>
<p>Горы яко воск растаяша от лица Господня, от лица Господа всея земли.</p>
<p>Возвестиша небеса правду его, и видеша вси людие славу его.</p>
<p>Да постыдятся вси кланяющиися истуканным, хвалящиися о идолех своих: поклонитеся ему, вси ангели его.</p>
<p>Слыша и возвеселися сион, и возрадовашася дщери иудейския, судеб ради твоих, Господи:</p>
<p>яко ты Господь вышний над всею землею, зело превознеслся еси над всеми боги.</p>
<p>Любящии Господа, ненавидите злая: хранит Господь душы преподобных своих, из руки грешничи избавит я.</p>
<p>Свет возсия праведнику, и правым сердцем веселие.</p>
<p>Веселитеся, праведнии, о Господе, и исповедайте память святыни его.</p>
<h4>97</h4>
<p>Воспойте Господеви песнь нову, яко дивна сотвори Господь: спасе его десница его и мышца святая его.</p>
<p>Сказа Господь спасение свое, пред языки откры правду свою.</p>
<p>Помяну милость свою иакову и истину свою дому израилеву: видеша вси концы земли спасение Бога нашего.</p>
<p>Воскликните Богови, вся земля, воспойте и радуйтеся и пойте.</p>
<p>Пойте Господеви в гуслех, в гуслех и гласе псаломсте,</p>
<p>в трубах кованых и гласом трубы рожаны: вострубите пред Царем Господем.</p>
<p>Да подвижится море и исполнение его, вселенная и вси живущии на ней.</p>
<p>Реки восплещут рукою вкупе, горы возрадуются</p>
<p>от лица Господня, яко грядет, яко идет судити земли: судити вселенней в правду, и людем правостию.</p>
<h4>98</h4>
<p>Господь воцарися, да гневаются людие: седяй на херувимех, да подвижится земля.</p>
<p>Господь в сионе велик, и высок есть над всеми людьми.</p>
<p>Да исповедятся имени твоему великому, яко страшно и свято есть.</p>
<p>И честь царева суд любит: ты уготовал еси правоты, суд и правду во иакове ты сотворил еси.</p>
<p>Возносите Господа Бога нашего и покланяйтеся подножию ногу его, яко свято есть.</p>
<p>Моисей и аарон во иереех его, и самуил в призывающих имя его: призываху Господа, и той послушаше их.</p>
<p>В столпе облачне глаголаше к ним: яко храняху свидения его и повеления его, яже даде им.</p>
<p>Господи Боже наш, ты послушал еси их: Боже, ты милостив бывал еси им, и мщая на вся начинания их.</p>
<p>Возносите Господа Бога нашего и покланяйтеся в горе святей его: яко свят Господь Бог наш.</p>
<h4>99</h4>
<p>Воскликните Богови вся земля:</p>
<p>работайте Господеви в веселии, внидите пред ним в радости.</p>
<p>Уведите, яко Господь той есть Бог наш: той сотвори нас, а не мы: мы же людие его и овцы пажити его.</p>
<p>Внидите во врата его во исповедании, во дворы его в пениих: исповедайтеся ему, хвалите имя его.</p>
<p>Яко благ Господь, в век милость его, и даже до рода и рода истина его.</p>
<h4>100</h4>
<p>Милость и суд воспою тебе, Господи:</p>
<p>пою и разумею в пути непорочне: когда приидеши ко мне? прехождах в незлобии сердца моего посреде дому моего.</p>
<p>Не предлагах пред очима моима вещь законопреступную: творящыя преступление возненавидех.</p>
<p>не прильпе мне сердце строптиво: уклоняющагося от мене лукаваго не познах.</p>
<p>Оклеветающаго тай искренняго своего, сего изгонях: гордым оком и несытым сердцем, с сим не ядях.</p>
<p>Очи мои на верныя земли, посаждати я со мною: ходяй по пути непорочну, сей ми служаше.</p>
<p>Не живяше посреде дому моего творяй гордыню: глаголяй неправедная не исправляше пред очима моима.</p>
<p>Воутрия избивах вся грешныя земли, еже потребити от града Господня вся делающыя беззаконие.</p>
<h4>101</h4>
<p>Молитва нищаго, егда уныет и пред Господем пролиет моление свое.</p>
<p>Господи, услыши молитву мою, и вопль мой к тебе да приидет.</p>
<p>Не отврати лица твоего от мене: в оньже аще день скорблю, приклони ко мне ухо твое: в оньже аще день призову тя, скоро услыши мя.</p>
<p>Яко изчезоша яко дым дние мои, и кости моя яко сушило сосхошася.</p>
<p>Уязвлен бых яко трава, и изсше сердце мое, яко забых снести хлеб мой.</p>
<p>От гласа воздыхания моего прильпе кость моя плоти моей.</p>
<p>Уподобихся неясыти пустынней, бых яко нощный вран на нырищи.</p>
<p>Бдех и бых яко птица особящаяся на зде.</p>
<p>Весь день поношаху ми врази мои, и хвалящии мя мною кленяхуся.</p>
<p>Зане пепел яко хлеб ядях и питие мое с плачем растворях,</p>
<p>от лица гнева твоего и ярости твоея: яко вознес низвергл мя еси.</p>
<p>Дние мои яко сень уклонишася, и аз яко сено изсхох.</p>
<p>Ты же, Господи, во век пребываеши, и память твоя в род и род.</p>
<p>Ты воскрес ущедриши сиона: яко время ущедрити его, яко прииде время.</p>
<p>Яко благоволиша раби твои камение его, и персть его ущедрят.</p>
<p>И убоятся языцы имене Господня, и вси царие земстии славы твоея:</p>
<p>яко созиждет Господь сиона и явится во славе своей.</p>
<p>Призре на молитву смиренных и не уничижи моления их.</p>
<p>Да напишется сие в род ин, и людие зиждемии восхвалят Господа:</p>
<p>яко приниче с высоты святыя своея, Господь с небесе на землю призре,</p>
<p>услышати воздыхание окованных, разрешити сыны умерщвленных:</p>
<p>возвестити в сионе имя Господне и хвалу его во Иерусалиме,</p>
<p>внегда собратися людем вкупе и царем, еже работати Господеви.</p>
<p>Отвеща ему на пути крепости его: умаление дний моих возвести ми:</p>
<p>не возведи мене во преполовение дний моих: в роде родов лета твоя.</p>
<p>В началех ты, Господи, землю основал еси, и дела руку твоею суть небеса.</p>
<p>Та погибнут, ты же пребываеши: и вся яко риза обетшают, и яко одежду свиеши я, и изменятся.</p>
<p>Ты же тойжде еси, и лета твоя не оскудеют.</p>
<p>Сынове раб твоих вселятся, и семя их во век исправится.</p>
<h4>102</h4>
<p>Благослови, душе моя, Господа, и вся внутренняя моя, имя святое его:</p>
<p>благослови, душе моя, Господа, и не забывай всех воздаяний его:</p>
<p>очищающаго вся беззакония твоя, изцеляющаго вся недуги твоя,</p>
<p>избавляющаго от истления живот твой, венчающаго тя милостию и щедротами,</p>
<p>исполняющаго во благих желание твое: обновится яко орля юность твоя.</p>
<p>Творяй милостыни Господь и судбу всем обидимым.</p>
<p>Сказа пути своя моисеови, сыновом израилевым хотения своя.</p>
<p>Щедр и милостив Господь, долготерпелив и многомилостив.</p>
<p>Не до конца прогневается, ниже во век враждует:</p>
<p>не по беззаконием нашым сотворил есть нам, ниже по грехом нашым воздал есть нам.</p>
<p>Яко по высоте небесней от земли, утвердил есть Господь милость свою на боящихся его:</p>
<p>елико отстоят востоцы от запад, удалил есть от нас беззакония наша.</p>
<p>Якоже щедрит отец сыны, ущедри Господь боящихся его.</p>
<p>Яко той позна создание наше, помяну, яко персть есмы.</p>
<p>Человек, яко трава дние его, яко цвет селный, тако оцветет:</p>
<p>яко дух пройде в нем, и не будет, и не познает ктому места своего.</p>
<p>Милость же Господня от века и до века на боящихся его,</p>
<p>и правда его на сынех сынов, хранящих завет его и помнящих заповеди его творити я.</p>
<p>Господь на небеси уготова престол свой, и Царство его всеми обладает.</p>
<p>Благословите Господа, вси ангели его, сильнии крепостию, творящии слово его, услышати глас словес его.</p>
<p>Благословите Господа, вся силы его, слуги его, творящии волю его.</p>
<p>Благословите Господа, вся дела его на всяком месте владычества его: благослови, душе моя, Господа.</p>
<h4>103</h4>
<p>Благослови, душе моя, Господа. Господи Боже мой, возвеличился еси зело: во исповедание и в велелепоту облеклся еси:</p>
<p>одеяйся светом яко ризою, простираяй небо яко кожу:</p>
<p>покрываяй водами превыспренняя своя, полагаяй облаки на восхождение свое, ходяй на крилу ветреню:</p>
<p>творяй ангелы своя духи, и слуги своя пламень огненный:</p>
<p>основаяй землю на тверди ея: не преклонится в век века.</p>
<p>Бездна яко риза одеяние ея, на горах станут воды:</p>
<p>от запрещения твоего побегнут, от гласа грома твоего убоятся.</p>
<p>Восходят горы, и низходят поля, в место еже основал еси им.</p>
<p>Предел положил еси, егоже не прейдут, ниже обратятся покрыти землю.</p>
<p>Посылаяй источники в дебрех, посреде гор пройдут воды.</p>
<p>Напаяют вся звери селныя, ждут онагри в жажду свою.</p>
<p>На тых птицы небесныя привитают: от среды камения дадят глас.</p>
<p>Напаяяй горы от превыспренних своих: от плода дел твоих насытится земля.</p>
<p>Прозябаяй траву скотом, и злак на службу человеком, извести хлеб от земли:</p>
<p>и вино веселит сердце человека, умастити лице елеем: и хлеб сердце человека укрепит.</p>
<p>Насытятся древа польская, кедри ливанстии, ихже еси насадил:</p>
<p>тамо птицы вогнездятся, еродиево жилище предводителствует ими.</p>
<p>Горы высокия еленем, камень прибежище заяцем.</p>
<p>Сотворил есть луну во времена: солнце позна запад свой.</p>
<p>Положил еси тму, и бысть нощь, в нейже пройдут вси зверие дубравнии,</p>
<p>скимни рыкающии восхитити и взыскати от Бога пищу себе.</p>
<p>Возсия солнце, и собрашася, и в ложах своих лягут.</p>
<p>Изыдет человек на дело свое и на делание свое до вечера.</p>
<p>Яко возвеличишася дела твоя, Господи: вся премудростию сотворил еси: исполнися земля твари твоея.</p>
<p>Сие море великое и пространное: тамо гади, ихже несть числа, животная малая с великими:</p>
<p>тамо корабли преплавают, змий сей, егоже создал еси ругатися ему.</p>
<p>Вся к тебе чают, дати пищу им во благо время.</p>
<p>Давшу тебе им, соберут: отверзшу тебе руку, всяческая исполнятся благости:</p>
<p>отвращшу же тебе лице, возмятутся: отимеши дух их, и изчезнут и в персть свою возвратятся:</p>
<p>послеши Духа твоего, и созиждутся, и обновиши лице земли.</p>
<p>Буди слава Господня во веки: возвеселится Господь о делех своих:</p>
<p>призираяй на землю и творяй ю трястися: прикасаяйся горам, и дымятся.</p>
<p>Воспою Господеви в животе моем, пою Богу моему, дондеже есмь:</p>
<p>да усладится ему беседа моя, аз же возвеселюся о Господе.</p>
<p>Да изчезнут грешницы от земли, и беззаконницы, якоже не быти им. благослови, душе моя, Господа.</p>
<h4>104</h4>
<p>Исповедайтеся Господеви и призывайте имя его, возвестите во языцех дела его:</p>
<p>воспойте ему и пойте ему, поведите вся чудеса его.</p>
<p>Хвалитеся о имени святем его: да возвеселится сердце ищущих Господа:</p>
<p>взыщите Господа и утвердитеся, взыщите лица его выну.</p>
<p>Помяните чудеса его, яже сотвори, чудеса его и судбы уст его,</p>
<p>семя авраамле раби его, сынове иаковли избраннии его.</p>
<p>Той Господь Бог наш: по всей земли судбы его.</p>
<p>Помяну в век завет свой, слово, еже заповеда в тысящы родов,</p>
<p>еже завеща аврааму, и клятву свою исааку:</p>
<p>и постави ю иакову в повеление и израилю в завет вечен,</p>
<p>глаголя: тебе дам землю ханааню, уже достояния вашего.</p>
<p>Внегда быти им малым числом, малейшым и пришелцем в ней,</p>
<p>и преидоша от языка в язык и от царствия в люди ины:</p>
<p>не остави человека обидети их и обличи о них цари:</p>
<p>не прикасайтеся помазанным моим, и во пророцех моих не лукавнуйте.</p>
<p>И призва глад на землю: всяко утверждение хлебное сотры.</p>
<p>Посла пред ними человека: в раба продан бысть иосиф.</p>
<p>Смириша во оковах нозе его, железо пройде душа его,</p>
<p>дондеже прииде слово его: слово Господне разжже его.</p>
<p>Посла царь и разреши его: князь людий, и остави его.</p>
<p>Постави его господина дому своему и князя всему стяжанию своему,</p>
<p>наказати князи его яко себе и старцы его умудрити.</p>
<p>И вниде израиль во египет, и иаков пришелствова в землю хамову.</p>
<p>И возрасти люди своя зело и укрепи я паче врагов их.</p>
<p>Преврати сердце их возненавидети люди его, лесть сотворити в рабех его.</p>
<p>Посла моисеа раба своего, аарона, егоже избра себе:</p>
<p>положи в них словеса знамений своих и чудес своих в земли хамове.</p>
<p>Посла тму и помрачи, яко преогорчиша словеса его.</p>
<p>Преложи воды их в кровь и измори рыбы их.</p>
<p>Воскипе земля их жабами в сокровищницах царей их.</p>
<p>Рече, и приидоша песия мухи и скнипы во вся пределы их.</p>
<p>Положи дожди их грады, огнь попаляющь в земли их:</p>
<p>и порази винограды их и смоквы их, и сотры всякое древо предел их.</p>
<p>Рече, и приидоша прузи и гусеницы, имже не бе числа,</p>
<p>и снедоша всяку траву в земли их, и поядоша всяк плод земли их.</p>
<p>И порази всякаго первенца в земли их, начаток всякаго труда их:</p>
<p>и изведе я с сребром и златом: и не бе в коленех их боляй.</p>
<p>Возвеселися египет во исхождении их: яко нападе страх их на ня.</p>
<p>Распростре облак в покров им, и огнь, еже просветити им нощию.</p>
<p>Просиша, и приидоша крастели, и хлеба небеснаго насыти я:</p>
<p>разверзе камень, и потекоша воды, потекоша в безводных реки:</p>
<p>яко помяну слово святое свое, еже ко аврааму рабу своему.</p>
<p>И изведе люди своя в радости и избранныя своя в веселии.</p>
<p>И даде им страны язык, и труды людий наследоваша:</p>
<p>яко да сохранят оправдания его и закона его взыщут.</p>
<h4>105</h4>
<p>Исповедайтеся Господеви, яко благ, яко в век милость его.</p>
<p>Кто возглаголет силы Господни, слышаны сотворит вся хвалы его?</p>
<p>Блажени хранящии суд и творящии правду во всякое время.</p>
<p>Помяни нас, Господи, во благоволении людий твоих, посети нас спасением твоим,</p>
<p>видети во благости избранныя твоя, возвеселитися в веселии языка твоего, хвалитися с достоянием твоим.</p>
<p>Согрешихом со отцы нашими, беззаконновахом, неправдовахом:</p>
<p>отцы наши во египте не разумеша чудес твоих, ни помянуша множества милости твоея: и преогорчиша восходяще в чермное море.</p>
<p>И спасе их имене своего ради, сказати силу свою:</p>
<p>и запрети чермному морю, и изсяче: и настави я в бездне яко в пустыни.</p>
<p>И спасе я из руки ненавидящих и избави я из руки врагов.</p>
<p>Покры вода стужающыя им: ни един от них избысть.</p>
<p>И вероваша словеси его и воспеша хвалу его.</p>
<p>Ускориша, забыша дела его, не стерпеша совета его:</p>
<p>и похотеша желанию в пустыни и искусиша Бога в безводней.</p>
<p>И даде им прошение их, посла сытость в душы их.</p>
<p>И прогневаша моисеа в стану, аарона святаго Господня.</p>
<p>Отверзеся земля и пожре дафана и покры на сонмищи авирона:</p>
<p>и разжжеся огнь в сонме их, пламень попали грешники.</p>
<p>И сотвориша телца в хориве и поклонишася истуканному:</p>
<p>и измениша славу его в подобие телца ядущаго траву.</p>
<p>И забыша Бога спасающаго их, сотворшаго велия во египте,</p>
<p>чудеса в земли хамове, страшная в мори чермнем.</p>
<p>И рече потребити их, аще не бы моисей избранный его стал в сокрушении пред ним, возвратити ярость его, да не погубит их.</p>
<p>И уничижиша землю желанную, не яша веры словеси его:</p>
<p>и поропташа в селениих своих, не услышаша гласа Господня.</p>
<p>И воздвиже руку свою на ня, низложити я в пустыни,</p>
<p>и низложити семя их во языцех, и расточити я в страны.</p>
<p>И причастишася веельфегору и снедоша жертвы мертвых:</p>
<p>и раздражиша его в начинаниих своих, и умножися в них падение.</p>
<p>И ста финеес и умилостиви, и преста сечь:</p>
<p>и вменися ему в правду, в род и род до века.</p>
<p>И прогневаша его на воде пререкания, и озлоблен бысть моисей их ради:</p>
<p>яко преогорчиша дух его и разнствова устнама своима.</p>
<p>Не потребиша языки, яже рече Господь им.</p>
<p>И смесишася во языцех и навыкоша делом их:</p>
<p>и поработаша истуканным их, и бысть им в соблазн.</p>
<p>И пожроша сыны своя и дщери своя бесовом,</p>
<p>и пролияша кровь неповинную, кровь сынов своих и дщерей, яже пожроша истуканным ханаанским: и убиена бысть земля их кровьми</p>
<p>и осквернися в делех их: и соблудиша в начинаниих своих.</p>
<p>И разгневася яростию Господь на люди своя и омерзи достояние свое:</p>
<p>и предаде я в руки врагов, и обладаша ими ненавидящии их.</p>
<p>И стужиша им врази их: и смиришася под руками их.</p>
<p>Множицею избави я: тии же преогорчиша его советом своим, и смиришася в беззакониих своих.</p>
<p>И виде Господь, внегда скорбети им, внегда услышаше моление их:</p>
<p>и помяну завет свой, и раскаяся по множеству милости своея:</p>
<p>и даде я в щедроты пред всеми пленившими я.</p>
<p>спаси ны, Господи, Боже наш, и собери ны от язык, исповедатися имени твоему святому, хвалитися во хвале твоей.</p>
<p>Благословен Господь Бог израилев от века и до века. и рекут вси людие: буди, буди.</p>
<h4>106</h4>
<p>Исповедайтеся Господеви, яко благ, яко в век милость его.</p>
<p>Да рекут избавленнии Господем, ихже избави из руки врага,</p>
<p>и от стран собра их, от восток и запад, и севера и моря:</p>
<p>заблудиша в пустыни безводней, пути града обителнаго не обретоша:</p>
<p>алчуще и жаждуще, душа их в них изчезе.</p>
<p>И воззваша ко Господу, внегда скорбети им, и от нужд их избави я:</p>
<p>и настави я на путь прав, внити во град обителный.</p>
<p>Да исповедятся Господеви милости его и чудеса его сыновом человеческим:</p>
<p>яко насытил есть душу тщу, и душу алчущу исполни благ:</p>
<p>седящыя во тме и сени смертней, окованныя нищетою и железом,</p>
<p>яко преогорчиша словеса Божия, и совет вышняго раздражиша.</p>
<p>И смирися в трудех сердце их, и изнемогоша, и не бе помагаяй.</p>
<p>И воззваша ко Господу, внегда скорбети им, и от нужд их спасе я:</p>
<p>и изведе я из тмы и сени смертныя, и узы их растерза.</p>
<p>Да исповедятся Господеви милости его и чудеса его сыновом человеческим:</p>
<p>яко сокруши врата медная, и вереи железныя сломи.</p>
<p>Восприят я от пути беззакония их: беззаконий бо ради своих смиришася.</p>
<p>Всякаго брашна возгнушася душа их, и приближишася до врат смертных.</p>
<p>И воззваша ко Господу, внегда скорбети им, и от нужд их спасе я:</p>
<p>посла слово свое, и изцели я, и избави я от растлений их.</p>
<p>Да исповедятся Господеви милости его и чудеса его сыновом человеческим:</p>
<p>и да пожрут ему жертву хвалы и да возвестят дела его в радости.</p>
<p>Сходящии в море в кораблех, творящии делания в водах многих,</p>
<p>тии видеша дела Господня и чудеса его во глубине.</p>
<p>Рече, и ста дух бурен, и вознесошася волны его:</p>
<p>восходят до небес и низходят до бездн: душа их в злых таяше:</p>
<p>смятошася, подвигошася яко пияный, и вся мудрость их поглощена бысть.</p>
<p>И воззваша ко Господу, внегда скорбети им, и от нужд их изведе я:</p>
<p>и повеле бури, и ста в тишину, и умолкоша волны его.</p>
<p>И возвеселишася, яко умолкоша, и настави я в пристанище хотения своего.</p>
<p>Да исповедятся Господеви милости его и чудеса его сыновом человеческим:</p>
<p>да вознесут его в Церкви людстей, и на седалищи старец восхвалят его.</p>
<p>Положил есть реки в пустыню и исходища водная в жажду,</p>
<p>землю плодоносную в сланость, от злобы живущих на ней.</p>
<p>Положил есть пустыню во езера водная и землю безводную во исходища водная.</p>
<p>И насели тамо алчущыя, и составиша грады обителны:</p>
<p>и насеяша села, и насадиша винограды, и сотвориша плод житен.</p>
<p>И благослови я, и умножишася зело: и скоты их не умали.</p>
<p>И умалишася и озлобишася от скорби зол и болезни:</p>
<p>излияся уничижение на князи их, и облазни я по непроходней, а не по пути.</p>
<p>И поможе убогу от нищеты и положи яко овцы отечествия.</p>
<p>Узрят правии и возвеселятся, и всякое беззаконие заградит уста своя.</p>
<p>Кто премудр и сохранит сия? и уразумеют милости Господни.</p>
<h4>107</h4>
<p>Песнь, псалом давиду.</p>
<p>Готово сердце мое, Боже, готово сердце мое: воспою и пою во славе моей.</p>
<p>Востани, слава моя, востани, псалтирю и гусли: востану рано.</p>
<p>Исповемся тебе в людех, Господи, пою тебе во языцех:</p>
<p>яко велия верху небес милость твоя и до облак истина твоя.</p>
<p>Вознесися на небеса, Боже, и по всей земли слава твоя,</p>
<p>яко да избавятся возлюбленнии твои: спаси десницею твоею и услыши мя.</p>
<p>Бог возглагола во святем своем: вознесуся и разделю сикиму, и удоль селений размерю.</p>
<p>Мой есть галаад, и мой есть манассий, и ефрем заступление главы моея: иуда царь мой,</p>
<p>моав коноб упования моего: на идумею наложу сапог мой: мне иноплеменницы покоришася.</p>
<p>Кто введет мя во град ограждения? или кто наставит мя до идумеи?</p>
<p>Не ты ли, Боже, отринувый нас, и не изыдеши, Боже, в силах наших?</p>
<p>Даждь нам помощь от скорби: и суетно спасение человеческо.</p>
<p>О Бозе сотворим силу, и той уничижит враги нашя.</p>
<h4>108</h4>
<p>Боже, хвалы моея не премолчи:</p>
<p>яко уста грешнича и уста льстиваго на мя отверзошася, глаголаша на мя языком льстивым,</p>
<p>и словесы ненавистными обыдоша мя, и брашася со мною туне.</p>
<p>Вместо еже любити мя, оболгаху мя, аз же моляхся:</p>
<p>и положиша на мя злая за благая, и ненависть за возлюбление мое.</p>
<p>Постави на него грешника, и диавол да станет одесную его:</p>
<p>внегда судитися ему, да изыдет осужден, и молитва его да будет в грех.</p>
<p>Да будут дние его мали, и епископство его да приимет ин:</p>
<p>да будут сынове его сири, и жена его вдова:</p>
<p>движущеся да преселятся сынове его и воспросят, да изгнани будут из домов своих.</p>
<p>Да взыщет заимодавец вся, елика суть его: и да восхитят чуждии труды его.</p>
<p>Да не будет ему заступника, ниже да будет ущедряяй сироты его:</p>
<p>да будут чада его в погубление, в роде единем да потребится имя его.</p>
<p>Да воспомянется беззаконие отец его пред Господем, и грех матере его да не очистится:</p>
<p>да будут пред Господем выну, и да потребится от земли память их:</p>
<p>занеже не помяну сотворити милость, и погна человека нища и убога, и умилена сердцем умертвити.</p>
<p>И возлюби клятву, и приидет ему: и не восхоте благословения, и удалится от него.</p>
<p>И облечеся в клятву яко в ризу, и вниде яко вода во утробу его и яко елей в кости его:</p>
<p>да будет ему яко риза, в нюже облачится, и яко пояс, имже выну опоясуется.</p>
<p>Сие дело оболгающих мя у Господа и глаголющих лукавая на душу мою.</p>
<p>И ты, Господи, Господи, сотвори со мною имене ради твоего, яко блага милость твоя:</p>
<p>избави мя, яко нищь и убог есмь аз, и сердце мое смятеся внутрь мене.</p>
<p>Яко сень, внегда уклонитися ей, отяхся: стрясохся яко прузи.</p>
<p>Колена моя изнемогоста от поста, и плоть моя изменися елеа ради.</p>
<p>И аз бых поношение им: видеша мя, покиваша главами своими.</p>
<p>Помози ми, Господи Боже мой, и спаси мя по милости твоей:</p>
<p>и да разумеют, яко рука твоя сия, и ты, Господи, сотворил еси ю.</p>
<p>Прокленут тии, и ты благословиши: востающии на мя да постыдятся, раб же твой возвеселится.</p>
<p>Да облекутся оболгающии мя в срамоту и одеждутся яко одеждою студом своим.</p>
<p>Исповемся Господеви зело усты моими и посреде многих восхвалю его:</p>
<p>яко преста одесную убогаго, еже спасти от гонящих душу мою.</p>
<h4>109</h4>
<p>Рече Господь Господеви моему: седи одесную мене, дондеже положу враги твоя подножие ног твоих.</p>
<p>Жезл силы послет ти Господь от сиона, и Господствуй посреде врагов твоих.</p>
<p>С тобою начало в день силы твоея, во светлостех святых твоих: из чрева прежде денницы родих тя.</p>
<p>Клятся Господь и не раскается: ты иерей во век по чину мелхиседекову.</p>
<p>Господь одесную тебе сокрушил есть в день гнева своего цари:</p>
<p>судит во языцех, исполнит падения, сокрушит главы на земли многих.</p>
<p>От потока на пути пиет: сего ради вознесет главу.</p>
<h4>110</h4>
<p>Исповемся тебе, Господи, всем сердцем моим в совете правых и сонме.</p>
<p>Велия дела Господня, изыскана во всех волях его:</p>
<p>исповедание и великолепие дело его, и правда его пребывает в век века.</p>
<p>Память сотворил есть чудес своих: милостив и щедр Господь.</p>
<p>Пищу даде боящымся его: помянет в век завет свой.</p>
<p>Крепость дел своих возвести людем своим, дати им достояние язык.</p>
<p>Дела рук его истина и суд, верны вся заповеди его,</p>
<p>утвержены в век века, сотворены во истине и правоте.</p>
<p>Избавление посла людем своим: заповеда в век завет свой: свято и страшно имя его.</p>
<p>Начало премудрости страх Господень, разум же благ всем творящым и: хвала его пребывает в век века.</p>
<h4>111</h4>
<p>Блажен муж бояйся Господа, в заповедех его восхощет зело.</p>
<p>Сильно на земли будет семя его, род правых благословится:</p>
<p>слава и богатство в дому его, и правда его пребывает в век века.</p>
<p>Возсия во тме свет правым: милостив и щедр и праведен.</p>
<p>Благ муж щедря и дая: устроит словеса своя на суде, яко в век не подвижится.</p>
<p>В память вечную будет праведник.</p>
<p>От слуха зла не убоится:</p>
<p>готово сердце его уповати на Господа: утвердися сердце его, не убоится, дондеже воззрит на враги своя.</p>
<p>Расточи, даде убогим: правда его пребывает во век века: рог его вознесется в славе.</p>
<p>Грешник узрит и прогневается зубы своими поскрежещет и растает: желание грешника погибнет.</p>
<h4>112</h4>
<p>Хвалите, отроцы, Господа, хвалите имя Господне.</p>
<p>Буди имя Господне благословено отныне и до века.</p>
<p>От восток солнца до запад хвально имя Господне.</p>
<p>Высок над всеми языки Господь: над небесы слава его.</p>
<p>Кто яко Господь Бог наш? на высоких живый,</p>
<p>и на смиренныя призираяй на небеси и на земли:</p>
<p>воздвизаяй от земли нища, и от гноища возвышаяй убога:</p>
<p>посадити его с князи, с князи людий своих:</p>
<p>вселяя неплодовь в дом, матерь о чадех веселящуся.</p>
<h4>113</h4>
<p>Во исходе израилеве от египта, дому иаковля из людий варвар,</p>
<p>бысть иудеа святыня его, израиль область его.</p>
<p>Море виде и побеже, иордан возвратися вспять:</p>
<p>горы взыграшася яко овни, и холми яко агнцы овчии.</p>
<p>Что ти есть, море, яко побегло еси, и тебе, иордане, яко возвратился еси вспять?</p>
<p>горы, яко взыграстеся яко овни, и холми яко агнцы овчии?</p>
<p>От лица Господня подвижеся земля, от лица Бога иаковля:</p>
<p>обращшаго камень во езера водная и несекомый во источники водныя.</p>
<p>Не нам, Господи, не нам, но имени твоему даждь славу о милости твоей и истине твоей:</p>
<p>да не когда рекут языцы: где есть Бог их?</p>
<p>Бог же наш на небеси и на земли, вся елика восхоте, сотвори.</p>
<p>Едоли язык сребро и злато, дела рук человеческих:</p>
<p>уста имут, и не возглаголют: очи имут, и не узрят:</p>
<p>ушы имут, и не услышат: ноздри имут, и не обоняют:</p>
<p>руце имут, и не осяжут: нозе имут, и не пойдут: не возгласят гортанем своим.</p>
<p>Подобни им да будут творящии я и вси надеющиися на ня.</p>
<p>Дом израилев упова на Господа: помощник и защититель им есть.</p>
<p>Дом ааронь упова на Господа: помощник и защититель им есть.</p>
<p>Боящиися Господа уповаша на Господа: помощник и защититель им есть.</p>
<p>Господь помянув ны благословил есть нас: благословил есть дом израилев, благословил есть дом ааронь,</p>
<p>благословил есть боящыяся Господа, малыя с великими.</p>
<p>Да приложит Господь на вы, на вы и на сыны вашя:</p>
<p>благословени вы Господеви, сотворшему небо и землю.</p>
<p>Небо небесе Господеви, землю же даде сыновом человеческим.</p>
<p>Не мертвии восхвалят тя, Господи, ниже вси низходящии во ад:</p>
<p>но мы живии благословим Господа отныне и до века.</p>
<h4>114</h4>
<p>Возлюбих, яко услышит Господь глас моления моего,</p>
<p>яко приклони ухо свое мне: и во дни моя призову.</p>
<p>Объяша мя болезни смертныя, беды адовы обретоша мя: скорбь и болезнь обретох и имя Господне призвах:</p>
<p>о, Господи, избави душу мою: милостив Господь и праведен и Бог наш милует.</p>
<p>Храняй младенцы Господь: смирихся, и спасе мя.</p>
<p>Обратися, душе моя, в покой твой, яко Господь благодействова тя:</p>
<p>яко изят душу мою от смерти, очи мои от слез и нозе мои от поползновения.</p>
<p>Благоугожду пред Господем во стране живых.</p>
<h4>115</h4>
<p>Веровах, темже возглаголах: аз же смирихся зело.</p>
<p>Аз же рех во изступлении моем: всяк человек ложь.</p>
<p>Что воздам Господеви о всех, яже воздаде ми?</p>
<p>Чашу спасения прииму и имя Господне призову:</p>
<p>молитвы моя Господеви воздам пред всеми людьми его.</p>
<p>Честна пред Господем смерть преподобных его.</p>
<p>о, Господи, аз раб твой, аз раб твой и сын рабыни твоея: растерзал еси узы моя.</p>
<p>Тебе пожру жертву хвалы, и во имя Господне призову.</p>
<p>Молитвы моя Господеви воздам пред всеми людьми его,</p>
<p>во дворех дому Господня, посреде тебе, Иерусалиме.</p>
<h4>116</h4>
<p>Хвалите Господа, вси языцы, похвалите его, вси людие:</p>
<p>яко утвердися милость его на нас, и истина Господня пребывает во век.</p>
<h4>117</h4>
<p>Исповедайтеся Господеви, яко благ, яко в век милость его.</p>
<p>Да речет убо дом израилев: яко благ, яко в век милость его.</p>
<p>Да речет убо дом ааронь: яко благ, яко в век милость его.</p>
<p>Да рекут убо вси боящиися Господа: яко благ, яко в век милость его.</p>
<p>От скорби призвах Господа, и услыша мя в пространство.</p>
<p>Господь мне помощник, и не убоюся: что сотворит мне человек?</p>
<p>Господь мне помощник, и аз воззрю на враги моя.</p>
<p>Благо есть надеятися на Господа, нежели надеятися на человека:</p>
<p>благо есть уповати на Господа, нежели уповати на князи.</p>
<p>Вси языцы обыдоша мя, и именем Господним противляхся им:</p>
<p>обышедше обыдоша мя, и именем Господним противляхся им:</p>
<p>обыдоша мя яко пчелы сот, и разгорешася яко огнь в тернии: и именем Господним противляхся им.</p>
<p>Отриновен превратихся пасти, и Господь прият мя.</p>
<p>Крепость моя и пение мое Господь, и бысть ми во спасение.</p>
<p>Глас радости и спасения в селениих праведных: десница Господня сотвори силу.</p>
<p>Десница Господня вознесе мя, десница Господня сотвори силу.</p>
<p>Не умру, но жив буду и повем дела Господня.</p>
<p>Наказуя наказа мя Господь, смерти же не предаде мя.</p>
<p>Отверзите мне врата правды: вшед в ня, исповемся Господеви.</p>
<p>Сия врата Господня: праведнии внидут в ня.</p>
<p>Исповемся тебе, яко услышал мя еси и был еси мне во спасение.</p>
<p>Камень, егоже небрегоша зиждущии, сей бысть во главу угла:</p>
<p>от Господа бысть сей, и есть дивен во очесех наших.</p>
<p>Сей день, егоже сотвори Господь, возрадуемся и возвеселимся в онь.</p>
<p>о, Господи, спаси же: о, Господи, поспеши же.</p>
<p>Благословен грядый во имя Господне: благословихом вы из дому Господня.</p>
<p>Бог Господь, и явися нам: составите праздник во учащающих до рог олтаревых.</p>
<p>Бог мой еси ты, и исповемся тебе: Бог мой еси ты, и вознесу тя: исповемся тебе, яко услышал мя еси и был еси мне во спасение.</p>
<p>Исповедайтеся Господеви, яко благ, яко в век милость его.</p>
<h4>118</h4>
<p>Блажени непорочнии в путь, ходящии в законе Господни.</p>
<p>Блажени испытающии свидения его, всем сердцем взыщут его.</p>
<p>Не делающии бо беззакония в путех его ходиша.</p>
<p>Ты заповедал еси заповеди твоя сохранити зело:</p>
<p>дабы исправилися путие мои, сохранити оправдания твоя.</p>
<p>Тогда не постыжуся, внегда призрети ми на вся заповеди твоя.</p>
<p>Исповемся тебе в правости сердца, внегда научитимися судбам правды твоея.</p>
<p>Оправдания твоя сохраню: не остави мене до зела.</p>
<p>В чесом исправит юнейший путь свой? внегда сохранити словеса твоя.</p>
<p>Всем сердцем моим взысках тебе: не отрини мене от заповедий твоих.</p>
<p>В сердцы моем скрых словеса твоя, яко да не согрешу тебе.</p>
<p>Благословен еси, Господи: научи мя оправданием твоим.</p>
<p>Устнама моима возвестих вся судбы уст твоих.</p>
<p>На пути свидений твоих насладихся, яко о всяком богатстве.</p>
<p>В заповедех твоих поглумлюся, и уразумею пути твоя.</p>
<p>Во оправданиих твоих поучуся: не забуду словес твоих.</p>
<p>Воздаждь рабу твоему: живи мя, и сохраню словеса твоя.</p>
<p>Открый очи мои, и уразумею чудеса от закона твоего.</p>
<p>Пришлец аз есмь на земли: не скрый от мене заповеди твоя.</p>
<p>Возлюби душа моя возжелати судбы твоя на всякое время.</p>
<p>Запретил еси гордым: прокляти уклоняющиися от заповедий твоих.</p>
<p>Отими от мене понос и уничижение, яко свидений твоих взысках.</p>
<p>Ибо седоша князи и на мя клеветаху, раб же твой глумляшеся во оправданиих твоих:</p>
<p>ибо свидения твоя поучение мое есть, и совети мои оправдания твоя.</p>
<p>Прильпе земли душа моя: живи мя по словеси твоему.</p>
<p>Пути моя возвестих, и услышал мя еси: научи мя оправданием твоим.</p>
<p>Путь оправданий твоих вразуми ми, и поглумлюся в чудесех твоих.</p>
<p>Воздрема душа моя от уныния: утверди мя в словесех твоих.</p>
<p>Путь неправды отстави от мене и законом твоим помилуй мя.</p>
<p>Путь истины изволих и судбы твоя не забых.</p>
<p>Прилепихся свидением твоим, Господи, не посрами мене.</p>
<p>Путь заповедий твоих текох, егда разширил еси сердце мое.</p>
<p>Законоположи мне, Господи, путь оправданий твоих, и взыщу и выну:</p>
<p>вразуми мя, и испытаю закон твой и сохраню и всем сердцем моим.</p>
<p>Настави мя на стезю заповедий твоих, яко тую восхотех.</p>
<p>Приклони сердце мое во свидения твоя, а не в лихоимство.</p>
<p>Отврати очи мои еже не видети суеты: в пути твоем живи мя.</p>
<p>Постави рабу твоему слово твое в страх твой.</p>
<p>Отими поношение мое, еже непщевах: яко судбы твоя благи.</p>
<p>Се, возжелах заповеди твоя: в правде твоей живи мя.</p>
<p>И да приидет на мя милость твоя, Господи, спасение твое по словеси твоему:</p>
<p>и отвещаю поношающым ми слово, яко уповах на словеса твоя.</p>
<p>И не отими от уст моих словесе истинна до зела, яко на судбы твоя уповах:</p>
<p>и сохраню закон твой выну, в век и в век века.</p>
<p>И хождах в широте, яко заповеди твоя взысках:</p>
<p>и глаголах о свидениих твоих пред цари и не стыдяхся:</p>
<p>и поучахся в заповедех твоих, яже возлюбих зело:</p>
<p>и воздвигох руце мои к заповедем твоим, яже возлюбих, и глумляхся во оправданиих твоих.</p>
<p>Помяни словеса твоя рабу твоему, ихже упование дал ми еси.</p>
<p>То мя утеши во смирении моем, яко слово твое живи мя.</p>
<p>Гордии законопреступоваху до зела: от закона же твоего не уклонихся.</p>
<p>Помянух судбы твоя от века, Господи, и утешихся.</p>
<p>Печаль прият мя от грешник, оставляющих закон твой.</p>
<p>Пета бяху мне оправдания твоя на месте пришелствия моего.</p>
<p>Помянух в нощи имя твое, Господи, и сохраних закон твой.</p>
<p>Сей бысть мне, яко оправданий твоих взысках.</p>
<p>Часть моя еси, Господи: рех сохранити закон твой.</p>
<p>Помолихся лицу твоему всем сердцем моим: помилуй мя по словеси твоему.</p>
<p>Помыслих пути твоя и возвратих нозе мои во свидения твоя.</p>
<p>Уготовихся и не смутихся сохранити заповеди твоя.</p>
<p>Ужя грешник обязашася мне, и закона твоего не забых.</p>
<p>Полунощи востах исповедатися тебе о судбах правды твоея.</p>
<p>Причастник аз есмь всем боящымся тебе и хранящым заповеди твоя.</p>
<p>Милости твоея, Господи, исполнь земля: оправданием твоим научи мя.</p>
<p>Благость сотворил еси с рабом твоим, Господи, по словеси твоему:</p>
<p>благости и наказанию и разуму научи мя, яко заповедем твоим веровах.</p>
<p>Прежде даже не смиритимися, аз прегреших: сего ради слово твое сохраних.</p>
<p>Благ еси ты, Господи: и благостию твоею научи мя оправданием твоим.</p>
<p>Умножися на мя неправда гордых: аз же всем сердцем моим испытаю заповеди твоя.</p>
<p>Усырися яко млеко сердце их: аз же закону твоему поучихся.</p>
<p>Благо мне, яко смирил мя еси, яко да научуся оправданием твоим.</p>
<p>Благ мне закон уст твоих паче тысящ злата и сребра.</p>
<p>Руце твои сотвористе мя и создасте мя: вразуми мя, и научуся заповедем твоим.</p>
<p>Боящиися тебе узрят мя и возвеселятся, яко на словеса твоя уповах.</p>
<p>Разумех, Господи, яко правда судбы твоя, и воистинну смирил мя еси.</p>
<p>Буди же милость твоя, да утешит мя, по словеси твоему рабу твоему:</p>
<p>да приидут мне щедроты твоя, и жив буду, яко закон твой поучение мое есть:</p>
<p>Да постыдятся гордии, яко неправедно беззаконноваша на мя: аз же поглумлюся в заповедех твоих.</p>
<p>Да обратят мя боящиися тебе и ведящии свидения твоя.</p>
<p>Буди сердце мое непорочно во оправданиих твоих, яко да не постыжуся.</p>
<p>Изчезает во спасение твое душа моя, на словеса твоя уповах:</p>
<p>изчезоша очи мои в слово твое, глаголюще: когда утешиши мя?</p>
<p>зане бых яко мех на слане: оправданий твоих не забых.</p>
<p>Колико есть дний раба твоего? когда сотвориши ми от гонящих мя суд?</p>
<p>Поведаша мне законопреступницы глумления, но не яко закон твой, Господи.</p>
<p>Вся заповеди твоя истина: неправедно погнаша мя, помози ми.</p>
<p>Вмале не скончаша мене на земли: аз же не оставих заповедий твоих.</p>
<p>По милости твоей живи мя, и сохраню свидения уст твоих.</p>
<p>Во век, Господи, слово твое пребывает на небеси.</p>
<p>В род и род истина твоя: основал еси землю, и пребывает.</p>
<p>Учинением твоим пребывает день: яко всяческая работна тебе.</p>
<p>Яко аще бы не закон твой поучение мое был, тогда убо погибл бых во смирении моем:</p>
<p>во век не забуду оправданий твоих, яко в них оживил мя еси.</p>
<p>Твой есмь аз, спаси мя: яко оправданий твоих взысках.</p>
<p>Мене ждаша грешницы погубити мя: свидения твоя разумех.</p>
<p>Всякия кончины видех конец: широка заповедь твоя зело.</p>
<p>Коль возлюбих закон твой, Господи: весь день поучение мое есть.</p>
<p>Паче враг моих умудрил мя еси заповедию твоею, яко в век моя есть.</p>
<p>Паче всех учащих мя разумех, яко свидения твоя поучение мое есть.</p>
<p>Паче старец разумех, яко заповеди твоя взысках.</p>
<p>От всякаго пути лукава возбраних ногам моим, яко да сохраню словеса твоя:</p>
<p>от судеб твоих не уклонихся, яко ты законоположил ми еси.</p>
<p>Коль сладка гортани моему словеса твоя: паче меда устом моим.</p>
<p>От заповедий твоих разумех: сего ради возненавидех всяк путь неправды.</p>
<p>Светилник ногама моима закон твой, и свет стезям моим.</p>
<p>Кляхся и поставих сохранити судбы правды твоея.</p>
<p>Смирихся до зела: Господи, живи мя по словеси твоему.</p>
<p>Вольная уст моих благоволи же, Господи, и судбам твоим научи мя.</p>
<p>Душа моя в руку твоею выну, и закона твоего не забых.</p>
<p>Положиша грешницы сеть мне: и от заповедий твоих не заблудих.</p>
<p>Наследовах свидения твоя во век, яко радование сердца моего суть:</p>
<p>приклоних сердце мое сотворити оправдания твоя в век за воздаяние.</p>
<p>Законопреступныя возненавидех, закон же твой возлюбих.</p>
<p>Помощник мой и заступник мой еси ты: на словеса твоя уповах.</p>
<p>Уклонитеся от мене, лукавнующии, и испытаю заповеди Бога моего.</p>
<p>Заступи мя по словеси твоему, и жив буду: и не посрами мене от чаяния моего:</p>
<p>помози ми, и спасуся, и поучуся во оправданиих твоих выну.</p>
<p>Уничижил еси вся отступающыя от оправданий твоих: яко неправедно помышление их.</p>
<p>Преступающыя непщевах вся грешныя земли: сего ради возлюбих свидения твоя.</p>
<p>Пригвозди страху твоему плоти моя: от судеб бо твоих убояхся.</p>
<p>Сотворих суд и правду: не предаждь мене обидящым мя.</p>
<p>Восприими раба твоего во благо, да не оклеветают мене гордии.</p>
<p>Очи мои изчезосте во спасение твое и в слово правды твоея:</p>
<p>сотвори с рабом твоим по милости твоей, и оправданием твоим научи мя.</p>
<p>Раб твой есмь аз: вразуми мя, и увем свидения твоя.</p>
<p>Время сотворити Господеви: разориша закон твой.</p>
<p>Сего ради возлюбих заповеди твоя паче злата и топазиа.</p>
<p>Сего ради ко всем заповедем твоим направляхся, всяк путь неправды возненавидех.</p>
<p>Дивна свидения твоя: сего ради испыта я душа моя.</p>
<p>Явление словес твоих просвещает и вразумляет младенцы.</p>
<p>Уста моя отверзох и привлекох дух, яко заповедий твоих желах.</p>
<p>Призри на мя и помилуй мя, по суду любящих имя твое.</p>
<p>Стопы моя направи по словеси твоему, и да не обладает мною всякое беззаконие:</p>
<p>избави мя от клеветы человеческия, и сохраню заповеди твоя.</p>
<p>Лице твое просвети на раба твоего и научи мя оправданием твоим.</p>
<p>Исходища водная изведосте очи мои, понеже не сохраних закона твоего.</p>
<p>Праведен еси, Господи, и прави суди твои:</p>
<p>заповедал еси правду свидения твоя, и истину зело.</p>
<p>Истаяла мя есть ревность твоя: яко забыша словеса твоя врази мои.</p>
<p>Разжжено слово твое зело, и раб твой возлюби е.</p>
<p>Юнейший аз есмь и уничижен: оправданий твоих не забых.</p>
<p>Правда твоя правда во век, и закон твой истина.</p>
<p>Скорби и нужди обретоша мя: заповеди твоя поучение мое.</p>
<p>Правда свидения твоя в век: вразуми мя, и жив буду.</p>
<p>Воззвах всем сердцем моим, услыши мя, Господи: оправдания твоя взыщу.</p>
<p>Воззвах ти, спаси мя, и сохраню свидения твоя.</p>
<p>Предварих в безгодии и воззвах: на словеса твоя уповах.</p>
<p>Предваристе очи мои ко утру, поучитися словесем твоим.</p>
<p>Глас мой услыши, Господи, по милости твоей: по судбе твоей живи мя.</p>
<p>Приближишася гонящии мя беззаконием: от закона же твоего удалишася.</p>
<p>Близ еси ты, Господи, и вси путие твои истина.</p>
<p>Исперва познах от свидений твоих, яко в век основал я еси.</p>
<p>Виждь смирение мое и изми мя: яко закона твоего не забых.</p>
<p>Суди суд мой и избави мя: словесе ради твоего живи мя.</p>
<p>Далече от грешник спасение, яко оправданий твоих не взыскаша.</p>
<p>Щедроты твоя многи, Господи: по судбе твоей живи мя.</p>
<p>Мнози изгонящии мя и стужающии ми: от свидений твоих не уклонихся.</p>
<p>Видех неразумевающыя и истаях: яко словес твоих не сохраниша.</p>
<p>Виждь, яко заповеди твоя возлюбих: Господи, по милости твоей живи мя.</p>
<p>Начало словес твоих истина, и во век вся судбы правды твоея.</p>
<p>Князи погнаша мя туне: и от словес твоих убояся сердце мое.</p>
<p>Возрадуюся аз о словесех твоих, яко обретаяй корысть многу.</p>
<p>Неправду возненавидех и омерзих: закон же твой возлюбих.</p>
<p>Седмерицею днем хвалих тя о судбах правды твоея.</p>
<p>Мир мног любящым закон твой, и несть им соблазна.</p>
<p>Чаях спасения твоего, Господи, и заповеди твоя возлюбих.</p>
<p>Сохрани душа моя свидения твоя и возлюби я зело.</p>
<p>Сохраних заповеди твоя и свидения твоя, яко вси путие мои пред тобою, Господи.</p>
<p>Да приближится моление мое пред тя, Господи: по словеси твоему вразуми мя.</p>
<p>Да внидет прошение мое пред тя: Господи, по словеси твоему избави мя.</p>
<p>Отрыгнут устне мои пение, егда научиши мя оправданием твоим.</p>
<p>Провещает язык мой словеса твоя, яко вся заповеди твоя правда.</p>
<p>Да будет рука твоя еже спасти мя, яко заповеди твоя изволих.</p>
<p>Возжелах спасение твое, Господи, и закон твой поучение мое есть.</p>
<p>Жива будет душа моя и восхвалит тя: и судбы твоя помогут мне.</p>
<p>Заблудих яко овча погибшее: взыщи раба твоего, яко заповедий твоих не забых.</p>
<h4>119</h4>
<p>Ко Господу, внегда скорбети ми, воззвах, и услыша мя.</p>
<p>Господи, избави душу мою от устен неправедных и от языка льстива.</p>
<p>Что дастся тебе, или что приложится тебе к языку льстиву?</p>
<p>Стрелы сильнаго изощрены, со угльми пустынными.</p>
<p>Увы мне, яко пришелствие мое продолжися, вселихся с селении кидарскими:</p>
<p>много пришелствова душа моя: с ненавидящими мира бех мирен:</p>
<p>егда глаголах им, боряху мя туне.</p>
<h4>120</h4>
<p>Возведох очи мои в горы, отнюдуже приидет помощь моя.</p>
<p>Помощь моя от Господа, сотворшаго небо и землю.</p>
<p>Не даждь во смятение ноги твоея, ниже воздремлет храняй тя:</p>
<p>се, не воздремлет, ниже уснет храняй израиля.</p>
<p>Господь сохранит тя, Господь покров твой на руку десную твою.</p>
<p>Во дни солнце не ожжет тебе, ниже луна нощию.</p>
<p>Господь сохранит тя от всякаго зла, сохранит душу твою Господь:</p>
<p>Господь сохранит вхождение твое и исхождение твое, отныне и до века.</p>
<h4>121</h4>
<p>Возвеселихся о рекших мне: в дом Господень пойдем.</p>
<p>Стояще бяху ноги нашя во дворех твоих, Иерусалиме.</p>
<p>Иерусалим зиждемый яко град, емуже причастие его вкупе.</p>
<p>Тамо бо взыдоша колена, колена Господня, свидение израилево, исповедатися имени Господню:</p>
<p>яко тамо седоша престоли на суд, престоли в дому давидове.</p>
<p>Вопросите же яже о мире Иерусалима: и обилие любящым тя.</p>
<p>Буди же мир в силе твоей, и обилие в столпостенах твоих.</p>
<p>Ради братий моих и ближних моих глаголах убо мир о тебе.</p>
<p>Дому ради Господа Бога нашего взысках благая тебе.</p>
<h4>122</h4>
<p>К тебе возведох очи мои, живущему на небеси.</p>
<p>Се, яко очи раб в руку господий своих, яко очи рабыни в руку госпожи своея: тако очи наши ко Господу Богу нашему, дондеже ущедрит ны.</p>
<p>Помилуй нас, Господи, помилуй нас, яко помногу исполнихомся уничижения:</p>
<p>наипаче наполнися душа наша поношения гобзующих и уничижения гордых.</p>
<h4>123</h4>
<p>Яко аще не Господь бы был в нас, да речет убо израиль:</p>
<p>яко аще не Господь бы был в нас, внегда востати человеком на ны, убо живых пожерли быша нас:</p>
<p>внегда прогневатися ярости их на ны, убо вода потопила бы нас.</p>
<p>Поток прейде душа наша:</p>
<p>убо прейде душа наша воду непостоянную.</p>
<p>Благословен Господь, иже не даде нас в ловитву зубом их.</p>
<p>Душа наша яко птица избавися от сети ловящих: сеть сокрушися, и мы избавлени быхом.</p>
<p>Помощь наша во имя Господа, сотворшаго небо и землю.</p>
<h4>124</h4>
<p>Надеющиися на Господа, яко гора сион: не подвижится в век живый во Иерусалиме.</p>
<p>Горы окрест его, и Господь окрест людий своих, отныне и до века.</p>
<p>Яко не оставит Господь жезла грешных на жребий праведных, яко да не прострут праведнии в беззакония рук своих.</p>
<p>Ублажи, Господи, благия и правыя сердцем.</p>
<p>Уклоняющыяся же в развращения отведет Господь с делающими беззаконие: мир на израиля.</p>
<h4>125</h4>
<p>Внегда возвратити Господу плен сионь, быхом яко утешени.</p>
<p>Тогда исполнишася радости уста наша, и язык наш веселия: тогда рекут во языцех: возвеличил есть Господь сотворити с ними.</p>
<p>Возвеличил есть Господь сотворити с нами: быхом веселящеся.</p>
<p>Возврати, Господи, пленение наше, яко потоки югом.</p>
<p>Сеющии слезами, радостию пожнут.</p>
<p>Ходящии хождаху и плакахуся, метающе семена своя: грядуще же приидут радостию, вземлюще рукояти своя.</p>
<h4>126</h4>
<p>Аще не Господь созиждет дом, всуе трудишася зиждущии: аще не Господь сохранит град, всуе бде стрегий.</p>
<p>Всуе вам есть утреневати: востанете по седении ядущии хлеб болезни, егда даст возлюбленным своим сон.</p>
<p>Се, достояние Господне сынове, мзда плода чревняго.</p>
<p>Яко стрелы в руце сильнаго, тако сынове оттрясенных.</p>
<p>Блажен, иже исполнит желание свое от них: не постыдятся, егда глаголют врагом своим во вратех.</p>
<h4>127</h4>
<p>Блажени вси боящиися Господа, ходящии в путех его:</p>
<p>труды плодов твоих снеси: блажен еси, и добро тебе будет.</p>
<p>Жена твоя яко лоза плодовита в странах дому твоего:</p>
<p>сынове твои яко новосаждения масличная окрест трапезы твоея.</p>
<p>Се, тако благословится человек бояйся Господа.</p>
<p>Благословит тя Господь от сиона, и узриши благая Иерусалима вся дни живота твоего,</p>
<p>и узриши сыны сынов твоих: мир на израиля.</p>
<h4>128</h4>
<p>Множицею брашася со мною от юности моея, да речет убо израиль:</p>
<p>множицею брашася со мною от юности моея, ибо не премогоша мя.</p>
<p>На хребте моем делаша грешницы, продолжиша беззаконие свое.</p>
<p>Господь праведен ссече выя грешников.</p>
<p>Да постыдятся и возвратятся вспять вси ненавидящии сиона:</p>
<p>да будут яко трава на здех, яже прежде восторжения изсше:</p>
<p>еюже не исполни руки своея жняй, и недра своего рукояти собираяй:</p>
<p>и не реша мимоходящии: благословение Господне на вы, благословихом вы во имя Господне.</p>
<h4>129</h4>
<p>Из глубины воззвах к тебе, Господи: Господи, услыши глас мой.</p>
<p>Да будут уши твои внемлюще гласу моления моего.</p>
<p>Аще беззакония назриши, Господи, Господи, кто постоит? яко у тебе очищение есть.</p>
<p>Имене ради твоего потерпех тя, Господи, потерпе душа моя в слово твое: упова душа моя на Господа.</p>
<p>От стражи утренния до нощи, от стражи утренния да уповает израиль на Господа:</p>
<p>яко у Господа милость, и многое у него избавление: и той избавит израиля от всех беззаконий его.</p>
<h4>130</h4>
<p>Господи, не вознесеся сердце мое, ниже вознесостеся очи мои: ниже ходих в великих, ниже в дивных паче мене.</p>
<p>Аще не смиреномудрствовах, но вознесох душу мою, яко отдоеное на матерь свою, тако воздаси на душу мою.</p>
<p>Да уповает израиль на Господа отныне и до века.</p>
<h4>131</h4>
<p>Помяни, Господи, давида и всю кротость его:</p>
<p>яко клятся Господеви, обещася Богу иаковлю:</p>
<p>аще вниду в селение дому моего, или взыду на одр постели моея:</p>
<p>аще дам сон очима моима, и веждома моима дремание, и покой скраниама моима:</p>
<p>дондеже обрящу место Господеви, селение Богу иаковлю.</p>
<p>Се, слышахом я во евфрафе, обретохом я в полях дубравы:</p>
<p>внидем в селения его, поклонимся на место, идеже стоясте нозе его.</p>
<p>воскресени, Господи, в покой твой, ты и кивот святыни твоея.</p>
<p>священницы твои облекутся правдою, и преподобнии твои возрадуются.</p>
<p>Давида ради раба твоего, не отврати лице помазаннаго твоего.</p>
<p>Клятся Господь давиду истиною, и не отвержется ея: от плода чрева твоего посажду на престоле твоем.</p>
<p>Аще сохранят сынове твои завет мой и свидения моя сия, имже научу я, и сынове их до века сядут на престоле твоем.</p>
<p>Яко избра Господь сиона, изволи и в жилище себе.</p>
<p>Сей покой мой во век века, зде вселюся, яко изволих и.</p>
<p>Ловитву его благословляяй благословлю, нищыя его насыщу хлебы:</p>
<p>священники его облеку во спасение, и преподобнии его радостию возрадуются.</p>
<p>Тамо возращу рог давидови, уготовах светилник помазанному моему.</p>
<p>Враги его облеку студом, на немже процветет святыня моя.</p>
<h4>132</h4>
<p>Се, что добро, или что красно, но еже жити братии вкупе?</p>
<p>Яко миро на главе, сходящее на браду, браду аароню, сходящее на ометы одежды его:</p>
<p>яко роса аермонская сходящая на горы сионския: яко тамо заповеда Господь благословение и живот до века.</p>
<h4>133</h4>
<p>Се, ныне благословите Господа, вси раби Господни, стоящии в храме Господни, во дворех дому Бога нашего.</p>
<p>В нощех воздежите руки вашя во святая и благословите Господа.</p>
<p>Благословит тя Господь от сиона, сотворивый небо и землю.</p>
<h4>134</h4>
<p>Хвалите имя Господне, хвалите, раби Господа,</p>
<p>стоящии во храме Господни, во дворех дому Бога нашего.</p>
<p>Хвалите Господа, яко благ Господь: пойте имени его, яко добро:</p>
<p>яко иакова избра себе Господь, израиля в достояние себе:</p>
<p>яко аз познах, яко велий Господь, и Господь наш над всеми боги:</p>
<p>вся, елика восхоте Господь, сотвори на небеси и на земли, в морях и во всех безднах.</p>
<p>Возводя облаки от последних земли, молнии в дождь сотвори, изводяй ветры от сокровищ своих.</p>
<p>Иже порази первенцы египетския от человека до скота:</p>
<p>посла знамения и чудеса посреде тебе, египте, на фараона и на вся рабы его.</p>
<p>Иже порази языки многи и изби цари крепки:</p>
<p>сиона царя аморрейска и ога царя васанска, и вся царствия ханаанска:</p>
<p>и даде землю их достояние, достояние израилю людем своим.</p>
<p>Господи, имя твое в век, и память твоя в род и род:</p>
<p>яко судити имать Господь людем своим, и о рабех своих умолится.</p>
<p>Едоли язык сребро и злато, дела рук человеческих:</p>
<p>уста имут, и не возглаголют: очи имут, и не узрят:</p>
<p>уши имут, и не услышат: ниже бо есть дух во устех их.</p>
<p>Подобни им да будут творящии я и вси надеющиися на ня.</p>
<p>Доме израилев, благословите Господа: доме ааронь, благословите Господа: доме левиин, благословите Господа:</p>
<p>боящиися Господа, благословите Господа.</p>
<p>Благословен Господь от сиона, живый во Иерусалиме.</p>
<h4>135</h4>
<p>Исповедайтеся Господеви, яко благ: яко в век милость его.</p>
<p>Исповедайтеся Богу богов: яко в век милость его.</p>
<p>Исповедайтеся Господеви господей: яко в век милость его.</p>
<p>Сотворшему чудеса велия единому: яко в век милость его.</p>
<p>Сотворшему небеса разумом: яко в век милость его.</p>
<p>Утвердившему землю на водах: яко в век милость его.</p>
<p>Сотворшему светила велия единому: яко в век милость его:</p>
<p>солнце во область дне: яко в век милость его:</p>
<p>луну и звезды во область нощи: яко в век милость его.</p>
<p>Поразившему египта с первенцы его: яко в век милость его:</p>
<p>и изведшему израиля от среды их: яко в век милость его:</p>
<p>рукою крепкою и мышцею высокою: яко в век милость его.</p>
<p>Раздельшему чермное море в разделения: яко в век милость его:</p>
<p>и проведшему израиля посреде его: яко в век милость его:</p>
<p>и истрясшему фараона и силу его в море чермное: яко в век милость его.</p>
<p>Проведшему люди своя в пустыни: яко в век милость его.</p>
<p>Поразившему цари велия: яко в век милость его.</p>
<p>И убившему цари крепкия: яко в век милость его:</p>
<p>сиона царя аморрейска: яко в век милость его:</p>
<p>и ога царя васанска: яко в век милость его.</p>
<p>И давшему землю их достояние: яко в век милость его:</p>
<p>достояние израилю рабу своему: яко в век милость его.</p>
<p>Яко во смирении нашем помяну ны Господь: яко в век милость его.</p>
<p>И избавил ны есть от врагов наших: яко в век милость его:</p>
<p>даяй пищу всякой плоти: яко в век милость его.</p>
<p>Исповедайтеся Богу небесному: яко в век милость его.</p>
<h4>136</h4>
<p>На реках вавилонских, тамо седохом и плакахом, внегда помянути нам сиона:</p>
<p>на вербиих посреде его обесихом органы нашя.</p>
<p>Яко тамо вопросиша ны пленшии нас о словесех песней, и ведшии нас о пении: воспойте нам от песней сионских.</p>
<p>Како воспоем песнь Господню на земли чуждей?</p>
<p>Аще забуду тебе, Иерусалиме, забвена буди десница моя.</p>
<p>Прильпни язык мой гортани моему, аще не помяну тебе, аще не предложу Иерусалима, яко в начале веселия моего.</p>
<p>Помяни, Господи, сыны едомския в день Иерусалимль глаголющыя: истощайте, истощайте до оснований его.</p>
<p>Дщи вавилоня окаянная, блажен, иже воздаст тебе воздаяние твое, еже воздала еси нам:</p>
<p>блажен, иже имет и разбиет младенцы твоя о камень.</p>
<h4>137</h4>
<p>Исповемся тебе, Господи, всем сердцем моим, и пред ангелы воспою тебе, яко услышал еси вся глаголы уст моих:</p>
<p>поклонюся ко храму святому твоему и исповемся имени твоему о милости твоей и истине твоей, яко возвеличил еси над всем имя твое святое.</p>
<p>В оньже аще день призову тя, скоро услыши мя: умножиши мя в души моей силою твоею.</p>
<p>Да исповедятся тебе, Господи, вси царие земстии, яко услышаша вся глаголголы уст твоих:</p>
<p>и да воспоют в путех Господних, яко велия слава Господня:</p>
<p>яко высок Господь, и смиренныя призирает, и высокая издалеча весть.</p>
<p>Аще пойду посреде скорби, живиши мя: на гнев враг моих простерл еси руку твою, и спасе мя десница твоя.</p>
<p>Господь воздаст за мя: Господи, милость твоя во век: дел руку твоею не презри.</p>
<h4>138</h4>
<p>Господи, искусил мя еси и познал мя еси: ты познал еси седание мое и востание мое.</p>
<p>Ты разумел еси помышления моя издалеча:</p>
<p>стезю мою и уже мое ты еси изследовал и вся пути моя провидел еси.</p>
<p>Яко несть льсти в языце моем: се, Господи, ты познал еси</p>
<p>вся последняя и древняя: ты создал еси мя и положил еси на мне руку твою.</p>
<p>Удивися разум твой от мене, утвердися, не возмогу к нему.</p>
<p>Камо пойду от Духа твоего? и от лица твоего камо бежу?</p>
<p>Аще взыду на небо, ты тамо еси: аще сниду во ад, тамо еси.</p>
<p>Аще возму криле мои рано и вселюся в последних моря,</p>
<p>и тамо бо рука твоя наставит мя, и удержит мя десница твоя.</p>
<p>И рех: еда тма поперет мя? и нощь просвещение в сладости моей.</p>
<p>Яко тма не помрачится от тебе, и нощь яко день просветится: яко тма ея, тако и свет ея.</p>
<p>Яко ты создал еси утробы моя, восприял мя еси из чрева матере моея.</p>
<p>Исповемся тебе, яко страшно удивился еси: чудна дела твоя, и душа моя знает зело.</p>
<p>Не утаися кость моя от тебе, юже сотворил еси в тайне, и состав мой в преисподних земли.</p>
<p>Несоделанное мое видесте очи твои, и в книзе твоей вси напишутся: во днех созиждутся, и никтоже в них.</p>
<p>Мне же зело честни быша друзи твои, Боже, зело утвердишася владычествия их:</p>
<p>изочту их, и паче песка умножатся: востах, и еще есмь с тобою.</p>
<p>Аще избиеши грешники, Боже: мужие кровей, уклонитеся от мене.</p>
<p>Яко ревниви есте в помышлениих, приимут в суету грады твоя.</p>
<p>Не ненавидящыя ли тя, Господи, возненавидех, и о вразех твоих истаях?</p>
<p>Совершенною ненавистию возненавидех я: во враги быша ми.</p>
<p>Искуси мя, Боже, и увеждь сердце мое: истяжи мя и разумей стези моя:</p>
<p>и виждь, аще путь беззакония во мне, и настави мя на путь вечен.</p>
<h4>139</h4>
<p>Изми мя, Господи, от человека лукава, от мужа неправедна избави мя:</p>
<p>иже помыслиша неправду в сердцы, весь день ополчаху брани:</p>
<p>изостриша язык свой яко змиин: яд аспидов под устнами их.</p>
<p>Сохрани мя, Господи, из руки грешничи, от человек неправедных изми мя, иже помыслиша запяти стопы моя.</p>
<p>Скрыша гордии сеть мне и ужы, препяша сеть ногама моима:</p>
<p>при стези соблазны положиша ми.</p>
<p>Рех Господеви: Бог мой еси ты, внуши, Господи, глас моления моего.</p>
<p>Господи, Господи, сило спасения моего, осенил еси над главою моею в день брани.</p>
<p>Не предаждь мене, Господи, от желания моего грешнику: помыслиша на мя, не остави мене, да не когда вознесутся.</p>
<p>Глава окружения их, труд устен их покрыет я.</p>
<p>Падут на них углия огненная, низложиши я во страстех, и не постоят.</p>
<p>Муж язычен не исправится на земли: мужа неправедна злая уловят во истление.</p>
<p>Познах, яко сотворит Господь суд нищым и месть убогим.</p>
<p>Обаче праведнии исповедятся имени твоему, и вселятся правии с лицем твоим.</p>
<h4>140</h4>
<p>Господи, воззвах к тебе, услыши мя: вонми гласу моления моего, внегда воззвати ми к тебе.</p>
<p>Да исправится молитва моя яко кадило пред тобою: воздеяние руку моею, жертва вечерняя.</p>
<p>Положи, Господи, хранение устом моим и дверь ограждения о устнах моих.</p>
<p>Не уклони сердце мое в словеса лукавствия, непщевати вины о гресех с человеки делающими беззаконие: и не сочтуся со избранными их.</p>
<p>Накажет мя праведник милостию и обличит мя, елей же грешнаго да не намастит главы моея: яко еще и молитва моя во благоволениих их.</p>
<p>Пожерты быша при камени судии их: услышатся глаголи мои, яко возмогоша.</p>
<p>Яко толща земли проседеся на земли, расточишася кости их при аде.</p>
<p>Яко к тебе, Господи, Господи, очи мои: на тя уповах, не отими душу мою:</p>
<p>сохрани мя от сети, юже составиша ми, и от соблазн делающих беззаконие.</p>
<p>Падут во мрежу свою грешницы: един есмь аз, дондеже прейду.</p>
<h4>141</h4>
<p>Разума давиду, внегда быти ему в вертепе молящемуся.</p>
<p>Гласом моим ко Господу воззвах, гласом моим ко Господу помолихся.</p>
<p>Пролию пред ним моление мое, печаль мою пред ним возвещу.</p>
<p>Внегда изчезати от мене духу моему, и ты познал еси стези моя: на пути сем, по немуже хождах, скрыша сеть мне.</p>
<p>Сматрях одесную и возглядах, и не бе знаяй мене: погибе бегство от мене, и несть взыскаяй душу мою.</p>
<p>Воззвах к тебе, Господи, рех: ты еси упование мое, часть моя еси на земли живых.</p>
<p>Вонми молению моему, яко смирихся зело: избави мя от гонящих мя, яко укрепишася паче мене.</p>
<p>Изведи из темницы душу мою, исповедатися имени твоему: мене ждут праведницы, дондеже воздаси мне.</p>
<h4>142</h4>
<p>Господи, услыши молитву мою, внуши моление мое во истине твоей, услыши мя в правде твоей:</p>
<p>и не вниди в суд с рабом твоим, яко не оправдится пред тобою всяк живый.</p>
<p>Яко погна враг душу мою: смирил есть в землю живот мой: посадил мя есть в темных, яко мертвыя века.</p>
<p>И уны во мне дух мой, во мне смятеся сердце мое.</p>
<p>Помянух дни древния, поучихся во всех делех твоих, в творениих руку твоею поучахся.</p>
<p>Воздех к тебе руце мои: душа моя яко земля безводная тебе.</p>
<p>Скоро услыши мя, Господи, изчезе дух мой: не отврати лица твоего от мене, и уподоблюся низходящым в ров.</p>
<p>Слышану сотвори мне заутра милость твою, яко на тя уповах: скажи мне, Господи, путь, в оньже пойду, яко к тебе взях душу мою.</p>
<p>Изми мя от враг моих, Господи, к тебе прибегох.</p>
<p>Научи мя творити волю твою, яко ты еси Бог мой: Дух твой благий наставит мя на землю праву.</p>
<p>Имене твоего ради, Господи, живиши мя правдою твоею: изведеши от печали душу мою:</p>
<p>и милостию твоею потребиши враги моя и погубиши вся стужающыя души моей: яко аз раб твой есмь.</p>
<h4>143</h4>
<p>Благословен Господь Бог мой, научаяй руце мои на ополчение, персты моя на брань.</p>
<p>Милость моя и прибежище мое, заступник мой и избавитель мой, защититель мой, и на него уповах: повинуяй люди моя под мя.</p>
<p>Господи, что есть человек, яко познался еси ему? или сын человечь, яко вменяеши его?</p>
<p>Человек суете уподобися: дние его яко сень преходят.</p>
<p>Господи, преклони небеса, и сниди: коснися горам, и воздымятся:</p>
<p>блесни молнию, и разженеши я: посли стрелы твоя, и смятеши я.</p>
<p>Посли руку твою с высоты, изми мя и избави мя от вод многих, из руки сынов чуждих,</p>
<p>ихже уста глаголаша суету, и десница их десница неправды.</p>
<p>Боже, песнь нову воспою тебе, во псалтири десятоструннем пою тебе:</p>
<p>дающему спасение царем, избавляющему давида раба своего от меча люта.</p>
<p>Избави мя и изми мя из руки сынов чуждих, ихже уста глаголаша суету, и десница их десница неправды:</p>
<p>ихже сынове их яко новосаждения водруженая в юности своей, дщери их удобрены, преукрашены яко подобие храма:</p>
<p>хранилища их исполнена, отрыгающая от сего в сие: овцы их многоплодны, множащыяся во исходищих своих: волове их толсти:</p>
<p>несть падения оплоту, ниже прохода, ниже вопля в стогнах их.</p>
<p>Ублажиша люди, имже сия суть: блажени людие, имже Господь Бог их.</p>
<h4>144</h4>
<p>Вознесу тя, Боже мой, Царю мой, и благословлю имя твое в век и в век века.</p>
<p>На всяк день благословлю тя, и восхвалю имя твое в век и в век века.</p>
<p>Велий Господь и хвален зело, и величию его несть конца.</p>
<p>Род и род восхвалят дела твоя и силу твою возвестят:</p>
<p>великолепие славы святыни твоея возглаголют и чудеса твоя поведят:</p>
<p>и силу страшных твоих рекут и величие твое поведят:</p>
<p>память множества благости твоея отрыгнут и правдою твоею возрадуются.</p>
<p>Щедр и милостив Господь, долготерпелив и многомилостив.</p>
<p>Благ Господь всяческим, и щедроты его на всех делех его.</p>
<p>Да исповедятся тебе, Господи, вся дела твоя, и преподобнии твои да благословят тя:</p>
<p>славу Царствия твоего рекут и силу твою возглаголют,</p>
<p>сказати сыновом человеческим силу твою и славу великолепия Царствия твоего.</p>
<p>Царство твое Царство всех веков, и владычество твое во всяком роде и роде: верен Господь во всех словесех своих и преподобен во всех делех своих.</p>
<p>Утверждает Господь вся низпадающыя и возставляет вся низверженныя.</p>
<p>Очи всех на тя уповают, и ты даеши им пищу во благовремении:</p>
<p>отверзаеши ты руку твою и исполняеши всякое животно благоволения.</p>
<p>Праведен Господь во всех путех своих и преподобен во всех делех своих.</p>
<p>Близ Господь всем призывающым его, всем призывающым его во истине:</p>
<p>волю боящихся его сотворит, и молитву их услышит, и спасет я.</p>
<p>Хранит Господь вся любящыя его, и вся грешники потребит.</p>
<p>Хвалу Господню возглаголют уста моя: и да благословит всяка плоть имя святое его в век и в век века.</p>
<h4>145</h4>
<p>Хвали, душе моя, Господа:</p>
<p>восхвалю Господа в животе моем, пою Богу моему, дондеже есмь.</p>
<p>Не надейтеся на князи, на сыны человеческия, в нихже несть спасения.</p>
<p>Изыдет дух его, и возвратится в землю свою: в той день погибнут вся помышления его.</p>
<p>Блажен, емуже Бог иаковль помощник его, упование его на Господа Бога своего,</p>
<p>сотворшаго небо и землю, море, и вся, яже в них: хранящаго истину в век,</p>
<p>творящаго суд обидимым, дающаго пищу алчущым. Господь решит окованныя:</p>
<p>Господь умудряет слепцы: Господь возводит низверженныя: Господь любит праведники.</p>
<p>Господь хранит пришелцы, сира и вдову приимет, и путь грешных погубит.</p>
<p>Воцарится Господь во век, Бог твой, сионе, в род и род.</p>
<h4>146</h4>
<p>Хвалите Господа, яко благ псалом: Богови нашему да усладится хваление.</p>
<p>Зиждай Иерусалима Господь: разсеяния израилева соберет:</p>
<p>изцеляяй сокрушенныя сердцем и обязуяй сокрушения их:</p>
<p>изчитаяй множество звезд, и всем им имена нарицаяй.</p>
<p>Велий Господь наш, и велия крепость его, и разума его несть числа.</p>
<p>Приемляй кроткия Господь, смиряяй же грешники до земли.</p>
<p>Начните Господеви во исповедании, пойте Богови нашему в гуслех:</p>
<p>одевающему небо облаки, уготовляющему земли дождь: прозябающему на горах траву и злак на службу человеком:</p>
<p>дающему скотом пищу их, и птенцем врановым призывающым его.</p>
<p>Не в силе констей восхощет, ниже в лыстех мужеских благоволит:</p>
<p>благоволит Господь в боящихся его и во уповающих на милость его.</p>
<h4>147</h4>
<p>Похвали, Иерусалиме, Господа, хвали Бога твоего, сионе:</p>
<p>яко укрепи вереи врат твоих, благослови сыны твоя в тебе.</p>
<p>Полагаяй пределы твоя мир, и тука пшенична насыщаяй тя:</p>
<p>посылаяй слово свое земли, до скорости течет слово его,</p>
<p>дающаго снег свой яко волну, мглу яко пепел посыпающаго,</p>
<p>метающаго голоть свой яко хлебы: противу лица мраза его кто постоит?</p>
<p>Послет слово свое, и истает я: дхнет Дух его, и потекут воды.</p>
<p>Возвещаяй слово свое иакову, оправдания и судбы своя израилеви:</p>
<p>не сотвори тако всякому языку, и судбы своя не яви им.</p>
<h4>148</h4>
<p>Хвалите Господа с небес, хвалите его в вышних.</p>
<p>Хвалите его вси ангели его: хвалите его, вся силы его.</p>
<p>Хвалите его, солнце и луна: хвалите его вся звезды и свет.</p>
<p>Хвалите его, небеса небес и вода, яже превыше небес.</p>
<p>Да восхвалят имя Господне: яко той рече, и быша: той повеле, и создашася.</p>
<p>Постави я в век и в век века: повеление положи, и не мимо идет.</p>
<p>Хвалите Господа от земли, змиеве и вся бездны:</p>
<p>огнь, град, снег, голоть, дух бурен, творящая слово его:</p>
<p>горы и вси холми, древа плодоносна и вси кедри:</p>
<p>зверие и вси скоти, гади и птицы пернаты:</p>
<p>царие земстии и вси людие, князи и вси судии земстии:</p>
<p>юноши и девы, старцы с юнотами.</p>
<p>Да восхвалят имя Господне: яко вознесеся имя того единаго, исповедание его на земли и на небеси.</p>
<p>И вознесет рог людий своих: песнь всем преподобным его, сыновом израилевым, людем приближающымся ему.</p>
<h4>149</h4>
<p>Воспойте Господеви песнь нову: хваление его в Церкви преподобных.</p>
<p>Да возвеселится израиль о сотворшем его, и сынове сиони возрадуются о Цари своем.</p>
<p>Да восхвалят имя его в лице, в тимпане и псалтири да поют ему.</p>
<p>Яко благоволит Господь в людех своих, и вознесет кроткия во спасение.</p>
<p>Восхвалятся преподобнии во славе и возрадуются на ложах своих.</p>
<p>Возношения Божия в гортани их, и мечи обоюду остры в руках их:</p>
<p>сотворити отмщение во языцех, обличения в людех:</p>
<p>связати цари их путы, и славныя их ручными оковы железными:</p>
<p>сотворити в них суд написан. Слава сия будет всем преподобным его.</p>
<h4>150</h4>
<p>Хвалите Бога во святых его, хвалите его во утвержении силы его:</p>
<p>хвалите его на силах его, хвалите его по множеству величествия его:</p>
<p>хвалите его во гласе трубнем, хвалите его во псалтири и гуслех:</p>
<p>хвалите его в тимпане и лице, хвалите его во струнах и органе:</p>
<p>хвалите его в кимвалех доброгласных, хвалите его в кимвалех восклицания.</p>
<p>Всякое дыхание да хвалит Господа.</p>
<h4>151</h4>
<p><n>1 псалом особь писан, давидов, и вне числа 150 псалмов, внегда единоборствоваше на голиафа.</n></p>
<p>Мал бех в братии моей и юнший в дому отца моего: пасох овцы отца моего.</p>
<p>Руце мои сотвористе орган, и персты мои составиша псалтирь.</p>
<p>И кто возвестит Господеви моему? Сам Господь, сам услышит:</p>
<p>сам посла аггла своего, и взят мя от овец отца моего, и помаза мя елеем помазания своего.</p>
<p>Братия моя добри и велицы: и не блговоли в них Господь.</p>
<p>Изыдох в сретение иноплеменнику, и проклят мя идолы своими.</p>
<p>Аз же исторгнув мечь от него, обезглавих его и отях поношение от сынов израилевых.</p>
