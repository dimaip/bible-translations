<h4>1</h4>
<p>1 павел, раб Иисус Христов, зван апостол, избран в блговестие Божие,</p>
<p>2 еже прежде обеща пророки своими в писаниих святых,</p>
<p>3 о Сыне своем, бывшем от семене давидова по Плоти,</p>
<p>4 нареченнем Сыне Божии в силе, по духу святыни, из воскресения от мертвых, Иисуса Христа Господа нашего,</p>
<p>5 имже прияхом благодать и апостольство в послушание веры во всех языцех, о имени его.</p>
<p>6 в нихже есте и вы, звани Иисусу Христу.</p>
<p>7 всем сущым в риме возлюбленным Богу, званным святым. благодать вам и мир от Бога Отца нашего, и Господа Иисуса Христа.</p>
<p>8 Первое убо благодарю Бога моего Иисусом Христом о всех вас, яко вера ваша возвещается во всем мире.</p>
<p>9 свидетель бо ми есть Бог, емуже служу духом моим во благовествовании Сына его, яко безпрестани память о вас творю,</p>
<p>10 всегда в молитвах моих моляся, аще убо когда поспешен буду волею Божиею приити к вам.</p>
<p>11 желаю бо видети вас, да некое подам вам дарование духовное, ко утверждению вашему.</p>
<p>12 сие же есть, соутешитися в вас верою общею, вашею же и моею.</p>
<p>13 Не хощу же не ведети вам, братие, яко множицею восхотех приити к вам, и возбранен бых доселе, да некии плод имею и в вас, якоже и в прочих языцех.</p>
<p>14 Еллином же и варвавом, мудрым же и неразумным должен есмь.</p>
<p>15 тако есть, еже по моему усердию и вам сущым в риме благовестити.</p>
<p>16 Не стыжуся бо благовествованием Христовым: сила бо Божия есть во спасение всякому верующему, иудеови же прежде и еллину.</p>
<p>17 Правда бо Божия в нем является от веры в веру, якоже есть писано. праведныи же от веры жив будет.</p>
<p>18 Открывается бо гнев Божии с небесе на всякое нечестие и неправду человеков, содержащих истину в неправде.</p>
<p>19 зане разумное Божие яве есть в них, Бог бо явил есть им:</p>
<p>20 невидимая бо его, от создания мира твореньми помышляема, видима суть, и присносущная сила его и Божество, во еже быти им безответным.</p>
<p>21 Занеже разумевше Бога, не яко Бога прославиша или благодариша, но осуетишася помышлении своими, и омрачися неразумное их сердце.</p>
<p>22 глаголющеся быти мудри, о‹юродеша,</p>
<p>23 и измениша славу нетленнаго Бога в подобие образа тленна человека и птиц и четвероног и гад.</p>
<p>24 темже и предаде их Бог в похотех сердец их в нечистоту, во еже сквернитися телесем их в себе самех.</p>
<p>25 иже премениша истину Божию во лжу, и почтоша и послужиша твари паче творца, иже есть благословен во веки, аминь.</p>
<p>26 Сего ради предаде их Бог в страсти безчестия. и жены бо их измениша естественную подобу в презестественную.</p>
<p>27 такожде и мужи, оставльше естественную подобу женска пола, разжегошася похотию своею друг на друга, мужи на мужех студ содевающе, и возмездие, еже подобаше прелести их, в себе восприемлюще.</p>
<p>28 И якоже не искусиша имети Бога в разуме, (сего ради) предаде их Бог в неискусен ум, творити неподобная,</p>
<p>29 исполненых всякия неправды, блужения, лукавства, лихоимания, злобы. исполненых зависти, убииства, рвения, льсти, злонравия.</p>
<p>30 шепотники, клеветники, богомерзки, досадители, величавы, горды, обретатели злых, родителем непокоривы,</p>
<p>31 неразумны, непримирителны, нелюбовны, неклятвохранительны, немилостивны.</p>
<p>32 Нецыи же и оправдание Божие разумевше, яко таковая творящии достойни смерти суть, не точию сами творят, но и соизволяют творящым.</p>
<h4>2</h4>
<p>1 Сего ради безответен еси, о, человече всяк судяй: имже бо судом судиши друга, себе осуждаеши. таяжде бо твориши судяй.</p>
<p>2 Вемы же, яко суд Божии есть поистинне на творящих таковая.</p>
<p>3 Помышляеши ли же сие, о, человече, судяй таковая творящым и творя сам таяжде, яко ты избежиши ли суда Божия,</p>
<p>4 Или о богатстве благости его и кротости и долготерпении нерадиши, не ведый, яко благость Божия на покаяние тя ведет?</p>
<p>5 По жестокости же твоей и непокаянному сердцу, собираеши себе гнев в день гнева и откровения праведнаго суда Божия,</p>
<p>6 иже воздаст коемуждо по делом его.</p>
<p>7 овым убо, по терпению дела благаго, славы и чести и нетления ищущым, живот вечный.</p>
<p>8 а иже по рвению противляются убо истине, повинуются же неправде, ярость и гнев.</p>
<p>9 Скорбь и теснота на всяку душу человека творящаго злое, иудеа же прежде и еллина.</p>
<p>10 Слава же и честь и мир всякому делающему благое, иудееви же прежде и еллину.</p>
<p>11 Несть бо на лица зрения у Бога.</p>
<p>12 Елицы бо беззаконно согрешиша, беззаконно и погибнут: и елицы в законе согрешиша, законом суд приимут.</p>
<p>13 не слышателие бо закона праведни пред Богом, но творцы закона, (сии) оправдятся:</p>
<p>14 егда бо языцы, не имуще закона, естеством законная творят, сии, закона не имуще, сами себе суть закон.</p>
<p>15 иже являют дело законное написано в сердцах своих, спослушествующеи им совести, и между собою помыслом осуждающым или отвещающым,</p>
<p>16 в день, егда судит Бог тайная человеком, по блговестию моему, Иисусом Христом.</p>
<p>17 Се ты иудей именуешися, и почиваеши на законе, и хвалишися о Бозе,</p>
<p>18 и разумееши волю, и разсуждаеши лучшая, научаемь от закона,</p>
<p>19 уповая же себе вожда быти слепым, света сущым во тме,</p>
<p>20 наказателя безумным, учителя младенцем, имуща образ разума и истины в законе.</p>
<p>21 научая убо инаго, себе ли не учиши,</p>
<p>22 проповедая не красти, крадеши: глаголяй не прелюбы творити, прелюбы твориши: гнушаяся идол, святая крадеши:</p>
<p>23 иже в законе хвалишися, преступлением закона Бога безчествуеши.</p>
<p>24 Имя бо Божие вами хулится во языцех, якоже есть писано.</p>
<p>25 Обрезание бо пользует, аще закон твориши. аще же закона преступник еси, обрезание твое необрезание бысть.</p>
<p>26 Аще убо необрезание оправдание закона сохранит, не необрезание ли его во обрезание вменится,</p>
<p>27 и осудит еже от естества необрезание, закон совершающее, тебе, иже писанием и обрезанием еси преступник закона.</p>
<p>28 Не бо иже яве, иудей есть, ни еже яве во плоти, обрезание.</p>
<p>29 но иже в тайне иудей, и обрезание сердца Духом, (а) не писанием: емуже похвала не от человек, но от Бога.</p>
<h4>3</h4>
<p>1 Что убо лишшее иудею? или кая польза обрезания?</p>
<p>2 Много, по всякому образу: первее бо, яко вверена быша им словеса Божия.</p>
<p>3 Что бо, аще не вероваша нецыи? еда (убо) неверствие их веру Божию упразднит?</p>
<p>4 Да не будет: да будет же Бог истинен, всяк же человек ложь, якоже есть писано: яко да оправдишися во словесех твоих, и победиши, внегда судити ти.</p>
<p>5 Аще ли неправда наша Божию правду составляет, что речем? еда ли неправеден Бог наносяй гнев? по человеку глаголю.</p>
<p>6 Да не будет: понеже како судити имать Бог миру?</p>
<p>7 Аще бо истина Божия в моей лжи избыточествова в славу его, что еще и аз яко грешник осуждаюся,</p>
<p>8 И не якоже хулимся, и якоже глаголют нецыи нас глаголати, яко сотворим злая, да приидут благая: ихже суд праведен есть.</p>
<p>9 Что убо, преимеем ли? Никакоже: предукорихом бо иудеи же и еллины вся под грехом быти,</p>
<p>10 якоже есть писано. Яко несть праведен никтоже:</p>
<p>11 несть разумеваяи, и несть взыскаяй Бога:</p>
<p>12 вси уклонишася, вкупе непотребни быша. несть творяй благостыню, несть даже до единаго.</p>
<p>13 Гроб отверст гортань их, языки своими льщаху. Яд аспидов под устнами их.</p>
<p>14 ихже уста клятвы и горести полна суть.</p>
<p>15 Скоры ноги их пролияти кровь:</p>
<p>16 сокрушение и озлобление на путех их,</p>
<p>17 и пути мирнаго не познаша.</p>
<p>18 Несть страха Божия пред очима их.</p>
<p>19 Вемы же, яко елика закон глаголет, сущым в законе глаголет: да всяка уста заградятся, и повинен будет весь мир Богови:</p>
<p>20 зане от дел закона не оправдится всяка плоть пред ним: законом бо познание греха.</p>
<p>21 Ныне же кроме закона правда Божия явися, свидетельствуема от закона и пророк.</p>
<p>22 Правда же Божия верою Иисус Христовою во всех и на всех верующих: несть бо разнствия,</p>
<p>23 вси бо согрешиша, и лишени суть славы Божия,</p>
<p>24 оправдаеми туне благодатию его, избавлением, еже о Христе Иисусе,</p>
<p>25 егоже предположи Бог очищение верою в крови его, в явление правды своея, за отпущение прежде бывших грехов,</p>
<p>26 в долготерпении Божии, и в показание правды его в нынешнее время, во еже быти ему праведну и оправдающу сущаго от веры Иисусовы.</p>
<p>27 Где убо похвала, отгнася. Которым законом? делы ли? Ни, но законом веры.</p>
<p>28 Мыслим убо верою оправдатися человеку, без дел закона.</p>
<p>29 Или иудеев Бог токмо, а не и языков? Ей, и языков:</p>
<p>30 понеже един Бог, иже оправдит обрезание от веры и необрезание верою.</p>
<p>31 Закон ли убо разоряем верою? Да не будет: но закон утверждаем.</p>
<h4>4</h4>
<p>1 Что убо речем авраама отца нашего обрести по плоти?</p>
<p>2 Аще бо авраам от дел оправдася, имать похвалу, но не у Бога.</p>
<p>3 Что бо писание глаголет? верова же авраам Богови, и вменися ему в правду.</p>
<p>4 Делающему же мзда не вменяется по благодати, но по долгу:</p>
<p>5 а не делающему, верующему же во оправдающаго нечестива, вменяется вера его в правду.</p>
<p>6 Якоже и давид глаголет блаженство человека, емуже вменяет Бог правду, без дел закона:</p>
<p>7 блажени, ихже отпустишася беззакония и ихже прикрышася греси:</p>
<p>8 блажен муж, емуже не вменит Господь греха.</p>
<p>9 Блаженство убо сие на обрезание ли, или на необрезание? Глаголем бо, яко вменися аврааму вера в правду.</p>
<p>10 Како убо вменися ему, во обрезании ли сущу, или в необрезании, не во обрезании, но в необрезании.</p>
<p>11 И знамение прият обрезания, печать правды веры, яже в необрезании. Яко быти ему отцу всех верующих в необрезании, во еже вменитися и тем в правду.</p>
<p>12 и отцу обрезания, не сущым точию от обрезания, но и ходящым в стопах веры, яже (бе) в необрезании отца нашего авраама.</p>
<p>13 Не законом бо обетование аврааму, или семени его, еже быти ему наследнику мирови, но правдою веры.</p>
<p>14 Аще бо сущии от закона наследницы, испразднися вера, и разорися обетование:</p>
<p>15 закон бо гнев соделовает: идеже бо несть закона, (ту) ни преступления.</p>
<p>16 Сего ради от веры, да по благодати, во еже быти известну обетованию всему семени, не точию сущему от закона, но и сущему от веры авраамовы, иже есть отец всем нам,</p>
<p>17 якоже есть писано: яко отца многим языком положих тя, прямо Богу, емуже верова, животворящему мертвыя и нарицающу не сущая яко сущая.</p>
<p>18 Иже паче упования во упование верова, во еже быти ему отцу многим языком, по реченному: тако будет семя твое.</p>
<p>19 И не изнемог верою, ни усмотри своея плоти уже умерщвленныя, столетен негде сый, и мертвости ложесн сарриных:</p>
<p>20 во обетовании же Божии не усумнеся неверованием, но возможе верою, дав славу Богови</p>
<p>21 и известен быв, яко, еже обеща, силен есть и сотворити.</p>
<p>22 Темже и вменися ему в правду.</p>
<p>23 Не писано же бысть за того единаго точию, яко вменися ему,</p>
<p>24 но и за ны, имже хощет вменитися, верующым в воскресившаго Иисуса Христа Господа нашего из мертвых,</p>
<p>25 иже предан бысть за прегрешения наша и воста за оправдание наше.</p>
<h4>5</h4>
<p>1 Оравдившеся убо верою, мир имамы к Богу Господем нашим Иисус Христом,</p>
<p>2 имже и приведение обретохом верою во благодать сию, в нейже стоим, и хвалимся упованием славы Божия.</p>
<p>3 Не точию же, но и хвалимся в скорбех, ведяще, яко скорбь терпение соделовает,</p>
<p>4 терпение же искусство, искусство же упование:</p>
<p>5 упование же не посрамит. Яко любы Божия излияся в сердца наша Духом святым данным нам.</p>
<p>6 Еще бо Христос сущым нам немощным, по времени за нечестивых умре.</p>
<p>7 Едва бо за праведника кто умрет: за благаго бо негли кто и дерзнет умрети.</p>
<p>8 Составляет же свою любовь к нам Бог, яко, еще грешником сущым нам, Христос за ны умре.</p>
<p>9 Много убо паче, оправдани бывше ныне кровию его, спасемся им от гнева.</p>
<p>10 Аще бо врази бывше примирихомся Богу смертию Сына его, множае паче примирившеся спасемся в животе его:</p>
<p>11 не точию же, но и хвалимся о Бозе Господем нашим Иисус Христом, имже ныне примирение прияхом.</p>
<p>12 Сего ради якоже единем человеком грех в мир вниде, и грехом смерть, и тако смерть во вся человеки вниде, в немже вси согрешиша.</p>
<p>13 До закона бо грех бе в мире: грех же не вменяшеся, не сущу закону.</p>
<p>14 Но царствова смерть от адама даже до моисеа и над несогрешившими по подобию преступления адамова, иже есть образ будущаго.</p>
<p>15 Но не якоже прегрешение, тако и дар. Аще бо прегрешением единаго мнози умроша, множае паче благодать Божия и дар благодатию единаго Человека Иисуса Христа во многих преизлишествова.</p>
<p>16 И не якоже единем согрешшим, дарование. грех бо из единаго во осуждение: дар же от многих прегрешении во оправдание.</p>
<p>17 Аще бо единаго прегрешением смерть царствова единем, множае паче избыток благодати и дар правды приемлюще, в жизни воцарятся единем Иисус Христом.</p>
<p>18 Темже убо, якоже единаго прегрешением во вся человеки вниде осуждение, такожде и единаго оправданием во вся человеки вниде оправдание жизни.</p>
<p>19 Якоже бо ослушанием единаго человека грешни быша мнози, сице и послушанием единаго праведни будут мнози.</p>
<p>20 Закон же привниде, да умножится прегрешение. Идеже бо умножися грех, преизбыточествова благодать:</p>
<p>21 да якоже царствова грех во смерть, такожде и благодать воцарится правдою в жизнь вечную, Иисус Христом Господем нашим.</p>
<h4>6</h4>
<p>1 Что убо речем, пребудем ли во гресе, да благодать преумножится? Да не будет.</p>
<p>2 Иже бо умрохом греху, како паки оживем о нем?</p>
<p>3 Или не разумеете, яко елицы во Христа ииса крестихомся, в смерть его крестихомся?</p>
<p>4 Спогребохомся убо ему крещением в смерть, да якоже воста Христос от мертвых славою Отчею, тако и мы во обновлении жизни ходити начнем.</p>
<p>5 Аще бо сообразни быхом подобию смерти его, то и воскресения будем,</p>
<p>6 сие ведяще, яко ветхии наш человек с ним распятся, да упразднится тело греховное, яко ктому не работати нам греху.</p>
<p>7 умерый бо свободися от греха.</p>
<p>8 Аще же умрохом со Христом, веруем, яко и живи будем с ним,</p>
<p>9 ведяще, яко Христос воста от мертвых, ктому уже не умирает: смерть им ктому не обладает.</p>
<p>10 Еже бо умре, греху умре единою: а еже живет, Богови живет.</p>
<p>11 Такожде и вы помышляйте себе мертвых убо быти греху, живых же Богови, о Христе Иисусе Господе нашем.</p>
<p>12 Да не царствует убо грех в мертвеннем вашем теле, во еже послушати его в похотех его:</p>
<p>13 ниже представляйте уды вашя оружия неправды греху: но представляйте себе Богови яко от мертвых живых, и уды вашя оружия правды Богови.</p>
<p>14 Грех бо вами да не обладает. несте бо под законом, но под благодатию.</p>
<p>15 Что убо, согрешим ли, зане несмы под законом, но под благодатию, да не будет.</p>
<p>16 Не весте ли, яко емуже представляете себе рабы в послушание, раби есте, егоже послушаете, или греха в смерть, или послушания в правду?</p>
<p>17 Благодарим убо Бога, яко бесте раби греху, послушасте же от сердца, в оньже и предастеся образ учения.</p>
<p>18 Свобождшеся же от греха, поработистеся правде.</p>
<p>19 Человеческо глаголю, за немощь плоти вашея. Якоже бо представисте уды вашя рабы нечистоте и беззаконию в беззаконие, тако ныне представите уды вашя рабы правде во святыню.</p>
<p>20 Егда бо раби бесте греха, свободни бесте от правды.</p>
<p>21 Кий убо тогда иместе плод? О нихже ныне стыдитеся, кончина бо онех, смерть.</p>
<p>22 Ныне же свобождшеся от греха, порабощшеся же Богови, имате плод ваш во святыню, кончину же жизнь вечную.</p>
<p>23 Оброцы бо греха смерть: дарование же Божие живот вечный о Христе Иисусе Господе нашем.</p>
<h4>7</h4>
<p>1 Или не разумеете, братие: ведущым бо закон глаголю: яко закон обладает над человеком, во елико время живет?</p>
<p>2 Ибо мужатая жена живу мужу привязана есть законом: аще ли же умрет муж ея, разрешится от закона мужескаго.</p>
<p>3 Темже убо, живу сущу мужу, прелюбодейца бывает, аще будет мужеви иному: аще ли умрет муж ея, свободна есть от закона, не быти ей прелюбодейце, бывшей мужу иному.</p>
<p>4 Темже, братие моя, и вы умросте закону телом Христовым, во еже быти вам иному, воставшему из мертвых, да плод принесем Богови.</p>
<p>5 Егда бо бехом во плоти, страсти греховныя, яже законом, действоваху во удех наших, во еже плод творити смерти:</p>
<p>6 ныне же упразднихомся от закона, умерше, имже держими бехом, яко работати нам (Богови) во обновлении духа, а не в ветхости писмене.</p>
<p>7 Что убо речем? закон ли грех? Да не будет: но греха не знах, точию законом: похоти же не ведах, аще не бы закон глаголал: не похощеши.</p>
<p>8 Вину же прием грех заповедию, содела во мне всяку похоть: без закона бо грех мертв есть.</p>
<p>9 Аз же живях кроме закона иногда: пришедшей же заповеди, грех убо оживе,</p>
<p>10 аз же умрох: и обретеся ми заповедь, яже в живот, сия в смерть,</p>
<p>11 грех бо вину прием заповедию, прельсти мя, и тою умертви мя.</p>
<p>12 Темже убо закон свят, и заповедь свята и праведна и блага.</p>
<p>13 Благое ли убо бысть мне смерть? Да не будет: но грех, да явится грех, благим ми содевая смерть, да будет по премногу грешен грех заповедию.</p>
<p>14 Вемы бо, яко закон духовен есть: аз же плотян есмь, продан под грех.</p>
<p>15 Еже бо содеваю, не разумею: не еже бо хощу, сие творю, но еже ненавижду, то соделоваю.</p>
<p>16 Аще ли, еже не хощу, сие творю, хвалю закон яко добр,</p>
<p>17 ныне же не ктому аз сие содеваю, но живый во мне грех.</p>
<p>18 Вем бо, яко не живет во мне, сиречь во плоти моей, доброе: еже бо хотети прилежит ми, а еже содеяти доброе, не обретаю.</p>
<p>19 Не еже бо хощу доброе, творю, но еже не хощу злое, сие содеваю.</p>
<p>20 Аще ли, еже не хощу аз, сие творю, уже не аз сие творю, но живый во мне грех.</p>
<p>21 Обретаю убо закон, хотящу ми творити доброе, яко мне злое прилежит.</p>
<p>22 Соуслаждаюся бо закону Божию по внутреннему человеку:</p>
<p>23 вижду же ин закон во удех моих, противу воюющь закону ума моего и пленяющь мя законом греховным, сущим во удех моих.</p>
<p>24 Окаянен аз человек: кто мя избавит от тела смерти сея?</p>
<p>25 Благодарю Бога моего Иисус Христом Господем нашим. Темже убо сам аз умом моим работаю закону Божию, плотию же закону греховному.</p>
<h4>8</h4>
<p>1 Ни едино убо ныне осуждение сущым о Христе Иисусе, не по плоти ходящым, но по духу:</p>
<p>2 закон бо духа жизни о Христе Иисусе свободил мя есть от закона греховнаго и смерти.</p>
<p>3 Немощное бо закона, в немже немоществоваше плотию, Бог Сына своего посла в подобии плоти греха, и о гресе осуди грех во плоти,</p>
<p>4 да оправдание закона исполнится в нас, не по плоти ходящих, но по духу.</p>
<p>5 Сущии бо по плоти, плотская мудрствуют. а иже по духу, духовная.</p>
<p>6 Мудрование бо плотское смерть есть, а мудрование духовное живот и мир,</p>
<p>7 зане мудрование плотское вражда на Бога: закону бо Божию не покаряется, ниже бо может.</p>
<p>8 Сущии же во плоти, Богу угодити не могут.</p>
<p>9 Вы же несте во плоти, но в дусе, понеже дух Божии живет в вас. Аще же кто духа Христова не имать, сей несть егов.</p>
<p>10 Аще же Христос в вас, плоть убо мертва греха ради, дух же живет правды ради.</p>
<p>11 Аще ли же дух воскресившаго Иисуса от мертвых живет в вас, воздвигии Христа из мертвых оживотворит и мертвенная телеса ваша, живущим духом его в вас.</p>
<p>12 Темже убо, братие, должни есмы не плоти, еже по плоти жити.</p>
<p>13 Аще бо по плоти живете, имате умрети, аще ли духом деяния плотская умерщвляете, живи будете:</p>
<p>14 елицы бо духом Божиим водятся, сии суть Сынове Божии:</p>
<p>15 не приясте бо духа работы паки в боязнь, но приясте духа Сыноположения, о немже вопием: авва Отче.</p>
<p>16 Самый дух спослушествует духови нашему, яко есмы чада Божия.</p>
<p>17 Аще же чада, и наследницы: наследницы убо Богу, снаследницы же Христу, понеже с ним страждем, да и с ним прославимся.</p>
<p>18 Непщую бо, яко недостойны страсти нынешняго времене к хотящей славе явитися в нас.</p>
<p>19 Чаяние бо твари, откровения Сынов Божиих чает:</p>
<p>20 суете бо тварь повинуся не волею, но за повинувшаго ю, на уповании,</p>
<p>21 яко и сама тварь свободится от работы истления в свободу славы чад Божиих.</p>
<p>22 Вемы бо, яко вся тварь с нами совоздыхает и сболезнует даже доныне:</p>
<p>23 не точию же, но и сами начаток духа имуще, и мы сами в себе воздыхаем, в Сыновления чающе, избавления телу нашему.</p>
<p>24 Упованием бо спасохомся. упование же видимое, несть упование: еже бо видит кто, что и уповает?</p>
<p>25 Аще ли, егоже не видим, надеемся, терпением ждем.</p>
<p>26 Сице же и дух способствует нам в немощех наших: о чесом бо помолимся, якоже подобает, не вемы, но сам дух ходатайствует о нас воздыхании неизглаголанными.</p>
<p>27 Испытаяй же сердца весть, что есть мудрование духа, яко по Богу приповедует о святых.</p>
<p>28 Вемы же, яко любящым Бога вся поспешествуют во благое, сущым по предуведению званным:</p>
<p>29 ихже бо предуведе, (тех) и предустави сообразных быти образу Сына своего, яко быти ему первородну во многих братиях:</p>
<p>30 а ихже предустави, тех и призва: а ихже призва, сих и оправда: а ихже оправда, сих и прослави.</p>
<p>31 Что убо речем к сим, аще Бог по нас, кто на ны,</p>
<p>32 Иже убо своего Сына не пощаде, но за нас всех предал есть его, како убо не и с ним вся нам дарствует?</p>
<p>33 Кто поемлет на избранныя Божия, Бог оправдаяй.</p>
<p>34 Кто осуждаяй? Христос Иисус умерый, паче же и воскресый, иже и есть о десную Бога, иже и ходатайствует о нас.</p>
<p>35 Кто ны разлучит от любве Божия, скорбь ли, или теснота, или гонение, или глад, или нагота, или беда, или мечь? якоже есть писано:</p>
<p>36 яко тебе ради умерщвляеми есмы весь день: вменихомся якоже овцы заколения.</p>
<p>37 Но во всех сих препобеждаем за возлюбльшаго ны.</p>
<p>38 Известихся бо, яко ни смерть, ни живот, ни ангели, ни начала, ниже силы, ни настоящая, ни грядущая,</p>
<p>39 ни высота, ни глубина, ни ина тварь кая возможет нас разлучити от любве Божия, яже о Христе Иисусе Господе нашем.</p>
<h4>9</h4>
<p>1 Истину глаголю о Христе, не лгу, послушествующей ми совести моей духом святым,</p>
<p>2 яко скорбь ми есть велия и непрестающая болезнь сердцу моему:</p>
<p>3 молил бых ся бо сам аз отлучен быти от Христа по братии моей, сродницех моих по плоти,</p>
<p>4 иже суть израилите, ихже в Сыновление и слава, и завети и законоположение, и служение и обетования:</p>
<p>5 ихже отцы, и от нихже Христос по плоти, сый над всеми Бог благословен во веки, аминь.</p>
<p>6 Не такоже, яко отпаде слово Божие: не вси бо сущии от израиля, сии израиль,</p>
<p>7 ни зане суть семя авраамле, вси чада: но во исааце, рече, наречется ти семя.</p>
<p>8 Сиречь, не чада плотская, сия чада Божия: но чада обетования причитаются в семя.</p>
<p>9 Обетования бо слово сие: на сие время прииду, и будет сарре сын.</p>
<p>10 Не точию же, но и ревекка от единаго ложа исаака отца нашего имущи:</p>
<p>11 еще бо не рождшымся, ни сотворившым что благо или зло, да по избранию предложение Божие пребудет</p>
<p>12 не от дел, но от призывающаго, речеся ей, яко болий поработает меншему,</p>
<p>13 якоже есть писано: иакова возлюбих, исава же возненавидех.</p>
<p>14 Что убо речем? Еда неправда у Бога? Да не будет.</p>
<p>15 Моисеови бо глаголт: помилую, егоже аще помилую, и ущедрю, егоже аще ущедрю.</p>
<p>16 Темже убо ни хотящаго, ни текущаго, но милующаго Бога.</p>
<p>17 глаголт бо писание фараонови: яко на истое сие воздвигох тя, яко да покажу тобою силу мою и да возвестится имя мое по всей земли.</p>
<p>18 Темже убо, егоже хощет, милует: а егоже хощет, ожесточает.</p>
<p>19 Речеши убо ми: чесо ради еще укоряет, воли бо его кто противитися может?</p>
<p>20 Темже убо, о, человече, ты кто еси, против отвещаяй Богови? еда речет здание создавшему е: почто мя сотворил еси тако?</p>
<p>21 Или не имать власти скудельник на брении, от тогожде смешения сотворити ов убо сосуд в честь, ов же не в честь?</p>
<p>22 Аще же хотя Бог показати гнев свой и явити силу свою, пренесе во мнозе долготерпении сосуды гнева совершены в погибель:</p>
<p>23 и да скажет богатство славы своея на сосудех милости, яже предуготова в славу,</p>
<p>24 ихже и призва нас не точию от иудей, но и от язык:</p>
<p>25 якоже и во осии глаголт: нареку не люди моя люди моя, и невозлюбленую возлюблену:</p>
<p>26 и будет, на месте, идеже речеся им: не людие мои есте вы, тамо нарекутся Сынове Бога живаго.</p>
<p>27 Исаиа же вопиет о израили: аще будет число сынов израилевых яко песок морский, останок спасется:</p>
<p>28 слово бо скончавая и сокращая в правде, яко слово сокращено сотворит Господь на земли,</p>
<p>29 и якоже прорече исаиа: аще не бы Господь саваоф оставил нам семене, якоже содом убо были быхом, и якоже гоморру уподобилися быхом.</p>
<p>30 Что убо речем, яко языцы, не гонящии правду, постигоша правду, правду же, яже от веры:</p>
<p>31 израиль же, гоня закон правды, в закон правды не постиже.</p>
<p>32 Чесо ради? Зане не от веры, но от дел закона: преткнушася бо о камень претыкания,</p>
<p>33 якоже есть писано: се, полагаю в сионе камень претыкания и камень соблазна: и всяк веруяй в онь не постыдится.</p>
<h4>10</h4>
<p>1 Братие, благоволение убо моего сердца и молитва, яже к Богу по израили, есть во спасение.</p>
<p>2 Свидетельствую бо им, яко ревность Божию имут, но не по разуму.</p>
<p>3 Не разумеюще бо Божия правды и свою правду ищуще поставити, правде Божией не повинушася:</p>
<p>4 кончина бо закона Христос, в правду всякому верующему.</p>
<p>5 Моисей бо пишет правду юже от закона: яко сотворивый та человек жив будет в них.</p>
<p>6 А яже от веры правда сице глаголет: да не речеши в сердцы твоем: кто взыдет на небо, сиречь Христа свести:</p>
<p>7 или кто снидет в бездну, сиречь Христа от мертвых возвести.</p>
<p>8 Но что глаголет писание? Близ ти глагол есть, во устех твоих и в сердцы твоем, сиречь глагол веры, егоже проповедаем:</p>
<p>9 яко аще исповеси усты твоими Господа Иисуса, и веруеши в сердцы твоем, яко Бог того воздвиже из мертвых, спасешися:</p>
<p>10 сердцем бо веруется в правду, усты же исповедуется во спасение.</p>
<p>11 Глаголет бо писание: всяк веруяй в онь не постыдится.</p>
<p>12 Несть бо разнствия иудееви же и еллину: той бо Бог всех, богатяй во всех призывающих его.</p>
<p>13 Всяк бо, иже аще призовет имя Господне, спасется.</p>
<p>14 Како убо призовут, в негоже не вероваша? Како же уверуют, егоже не услышаша? како же услышат без проповедающаго?</p>
<p>15 Како же проповедят, аще не послани будут? Якоже есть писано: коль красны ноги благовествующих мир, благовествующих благая.</p>
<p>16 Но не вси послушаша благовествования. Исаиа бо глаголет: Господи, кто верова слуху нашему?</p>
<p>17 Темже убо вера от слуха, слух же глаголголом Божиим.</p>
<p>18 Но глаголю: еда не слышаша, Темже убо, во всю землю изыде вещание их, и в концы вселенныя глаголы их.</p>
<p>19 Но глаголю: еда не разуме израиль? Первый моисей глаголет: аз раздражу вы не о языце, но о языце неразумне прогневаю вас.</p>
<p>20 Исаиа же дерзает и глаголет: обретохся не ищущым мене, явлен бых не вопрошающым о мне.</p>
<p>21 Ко израилю же глаголет: весь день воздех руце мои к людем непокоривым и пререкающым.</p>
<h4>11</h4>
<p>1 Глаголю убо: еда отрину Бог люди своя? Да не будет. Ибо и аз израильтянин есмь, от семене авраамля, колена вениаминова.</p>
<p>2 Не отрину Бог людей своих, ихже прежде разуме. Или не весте, о илии что глаголет писание, яко приповедует Богови на израиля, глаголя:</p>
<p>3 Господи, пророки твоя избиша и олтари твоя раскопаша: и аз остах един, и ищут души моея, изяти ю.</p>
<p>4 Но что глаголет ему Божественный ответ? Оставих себе седмь тысящ мужей, иже не преклониша колена пред ваалом.</p>
<p>5 Тако убо и в нынешнее время останок по избранию благодати бысть.</p>
<p>6 Аще ли по благодати, то не от дел: зане благодать уже не бывает благодать. Аще ли от дел, ктому несть благодать: зане дело уже несть дело.</p>
<p>7 Что убо? Егоже искаше израиль, сего не получи, а избрание получи. прочии же ослепишася,</p>
<p>8 якоже есть писано: даде им Бог дух умиления, очи не видети и ушы не слышати, даже до днешняго дне.</p>
<p>9 И давид глаголет: да будет трапеза их в сеть и в лов, и в соблазн и в воздаяние им:</p>
<p>10 да помрачатся очи их еже не видети, и хребет их выну сляцай.</p>
<p>11 Глаголю убо: еда согрешиша, да отпадут? Да не будет. Но тех падением спасение языком, во еже раздражити их.</p>
<p>12 Аще ли же прегрешение их богатство мира, и отпадение их богатство языков: кольми паче исполнение их?</p>
<p>13 Вам бо глаголю языком: понеже убо есмь аз языком апостол, службу мою прославляю.</p>
<p>14 Аще како раздражу мою плоть, и спасу некия от них?</p>
<p>15 Аще бо отложение их, примирение миру, что приятие, разве жизнь из мертвых?</p>
<p>16 Аще ли начаток свят, то и примешение: и аще корень свят, то и ветви.</p>
<p>17 Аще ли некия от ветвей отломишася, ты же, дивия маслина сый, прицепился еси в них, и причастник корене и масти маслинныя сотворился еси,</p>
<p>18 не хвалися на ветви: аще ли же хвалишися, не ты корень носиши, но корень тебе.</p>
<p>19 Речеши убо. отломишася ветви, да аз прицеплюся.</p>
<p>20 Добре: неверием отломишася, ты же верою стоиши: не высокомудрствуй, но бойся.</p>
<p>21 Аще бо Бог естественных ветвей не пощаде, да не како и тебе не пощадит.</p>
<p>22 Виждь убо благость и непощадение Божие: на отпадших убо непощадение, а на тебе благость Божия, аще пребудеши в благости: аще ли же ни, то и ты отсечен будеши.</p>
<p>23 И они же, аще не пребудут в неверствии, прицепятся: силен бо есть Бог паки прицепити их.</p>
<p>24 Аще бо ты от естественныя отсечен дивия маслины, и чрез естество прицепился еси к добрей маслине: кольми паче сии, иже по естеству, прицепятся своей маслине?</p>
<p>25 Не бо хощу вас не ведети тайны сея, братие, да не будете о себе мудри, яко ослепление от части израилеви бысть, дондеже исполнение языков внидет,</p>
<p>26 и тако весь израиль спасется, якоже есть писано: приидет от сиона избавляяй, и отвратит нечестие от иакова:</p>
<p>27 и сей им от мене завет, егда отиму грехи их.</p>
<p>28 По благовествованию убо, врази вас ради: по избранию же, возлюблени отец ради.</p>
<p>29 Нераскаянна бо дарования и звание Божие.</p>
<p>30 Якоже бо и вы иногда противистеся Богови, ныне же помиловани бысте сих противлением:</p>
<p>31 такожде и сии ныне противишася вашей милости, да и тии помиловани будут.</p>
<p>32 Затвори бо Бог всех в противление, да всех помилует.</p>
<p>33 о, глубина богатства и премудрости и разума Божия! яко неиспытани судове его, и неизследовани путие его.</p>
<p>34 Кто бо разуме ум Господень, или кто советник ему бысть?</p>
<p>35 Или кто прежде даде ему, и воздастся ему,</p>
<p>36 Яко из того и тем и в нем всяческая. Тому слава во веки. Аминь.</p>
<h4>12</h4>
<p>1 Молю убо вас, братие, щедротами Божиими, представите телеса ваша жертву живу, святу, благоугодну Богови, словесное служение ваше,</p>
<p>2 и не сообразуйтеся веку сему, но преобразуйтеся обновлением ума вашего, во еже искушати вам, что есть воля Божия благая и угодная и совершенная.</p>
<p>3 Глаголю бо благодатию давшеюся мне, всякому сущему в вас не мудрствовати паче, еже подобает мудрствовати: но мудрствовати в целомудрии, коемуждо якоже Бог разделил есть меру веры.</p>
<p>4 Якоже бо во едином телеси многи уды имамы, уды же вси не тожде имут делание,</p>
<p>5 такожде мнози едино тело есмы о Христе, а по единому друг другу уди.</p>
<p>6 Имуще же дарования по благодати данней нам различна: аще пророчество, по мере веры:</p>
<p>7 аще ли служение, в служении: аще учяй, во учении:</p>
<p>8 аще утешаяй, во утешении: подаваяй, в простоте: предстояй, со тщанием: милуяй, с добрым изволением.</p>
<p>9 Любы нелицемерна: ненавидяще злаго, прилепляйтеся благому:</p>
<p>10 братолюбием друг ко другу любезни: честию друг друга болша творяще:</p>
<p>11 тщанием не лениви, духом горяще, Господви работающе.</p>
<p>12 упованием радующеся, скобри терпяще, в молитве пребывающе:</p>
<p>13 требованием святых приюбщающеся, страннолюбия держащеся:</p>
<p>14 благословляйте гонящыя вы: благословите, а не клените.</p>
<p>15 Радоватися с радующимися, и плакати с плачущими.</p>
<p>16 Тожде друг ко другу мудрствующе. не высокая мудрствующе, но смиренными ведущеся: не бывайте мудри о себе:</p>
<p>17 ни единому же зла за зло воздающе, промышляюще добрая пред всеми человеки.</p>
<p>18 Аще возможно, еже от вас, со всеми человеки мир имейте.</p>
<p>19 Не себе отмщающе, возлюблении, но дадите место гневу. Писано бо есть: мне отмщение, аз воздам, глаголет Господь.</p>
<p>20 Аще убо алчет враг твой, ухлеби его: аще ли жаждет, напой его: сие бо творя, углие огнено собираеши на главу его.</p>
<p>21 Не побежден бывай от зла, но побеждай благим злое.</p>
<h4>13</h4>
<p>1 Всяка душа властем предержащым да повинуется: несть бо власть аще не от Бога, сущыя же власти от Бога учинены суть.</p>
<p>2 Темже противляяйся власти, Божию повелению противляется: противляющиися же себе грех приемлют.</p>
<p>3 Князи бо не суть боязнь добрым делом, но злым. Хощеши же ли не боятися власти? Благое твори, и имети будеши похвалу от него:</p>
<p>4 Божий бо слуга есть, тебе во благое. Аще ли злое твориши, бойся, не бо без ума мечь носит: Божий бо слуга есть, отмститель в гнев злое творящему.</p>
<p>5 Темже потреба повиноватися не токмо за гнев, но и за совесть.</p>
<p>6 Сего бо ради и дани даете: служители бо Божии суть, во истое сие пребывающе.</p>
<p>7 Воздадите убо всем должная: емуже (убо) урок, урок: (а) емуже дань, дань: (а) емуже страх, страх: (и) емуже честь, честь.</p>
<p>8 Ни единому же ничимже должни бывайте, точию еже любити друг друга: любяй бо друга, закон исполни.</p>
<p>9 Еже бо: не прелюбы сотвориши, не убиеши, не украдеши, не лжесвидетелствуеши, не похощеши, и аще кая ина заповедь, в сем словеси совершается, во еже: возлюбиши искренняго твоего, якоже сам себе.</p>
<p>10 Любы искреннему зла не творит. исполнение убо закона любы есть.</p>
<p>11 И сие, ведяще время, яко час уже нам от сна востати. Ныне бо ближайшее нам спасение, нежели егда веровахом.</p>
<p>12 Нощь убо прейде, а день приближися: отложим убо дела темная, и облечемся во оружие света.</p>
<p>13 Яко во дни, благообразно да ходим, не козлогласовании и пиянствы, не любодеянии и студодеянии, не рвением и завистию:</p>
<p>14 но облецытеся Господем нашим Иисус Христом, и плоти угодия не творите в похоти.</p>
<h4>14</h4>
<p>1 Изнемогающаго же в вере приемлите, не в сомнение помышлении.</p>
<p>2 Ов бо верует ясти вся, а изнемогаяй зелия да яст.</p>
<p>3 Ядый не ядущаго да не укаряет: и не ядый ядущаго да не осуждает: Бог бо его прият.</p>
<p>4 Ты кто еси судяй чуждему рабу? Своему Господви стоит, или падает. Станет же, силен бо есть Бог поставити его.</p>
<p>5 Ов убо разсуждает день чрез день, ов же судит на всяк день. Кииждо своею мыслию да извествуется.</p>
<p>6 Мудрствуяи день, Господеви мудрствует: и не мудрствуяй день, Господеви не мудрствует. Ядый, Господеви яст. благодарит бо Бога: и не ядый, Господеви не яст, и благодарит Бога.</p>
<p>7 Никтоже бо нас себе живет, и никтоже себе умирает:</p>
<p>8 аще бо живем, Господеви живем, аще же умираем, Господеви умираем: аще убо живем, аще умираем, Господни есмы.</p>
<p>9 На сие бо Христос и умре и воскресе и оживе, да и мертвыми и живыми обладает.</p>
<p>10 Ты же почто осуждаеши брата твоего, или ты что уничижаеши брата твоего? Вси бо предстанем судищу Христову.</p>
<p>11 Писано бо есть: живу аз, глаголет Господь, яко мне поклонится всяко колено, и всяк язык исповестся Богови.</p>
<p>12 Темже убо кийждо нас о себе слово даст Богу.</p>
<p>13 Не ктому убо друг друга осуждаем, но сие паче судите, еже не полагати претыкания брату или соблазна.</p>
<p>14 Вем и извещен есмь о Христе Иисусе, яко ничтоже скверно само собою: точию помышляющему что скверно быти, оному скверно есть.</p>
<p>15 Аще же брашна ради брат твой скорбит, уже не по любви ходиши: не брашном твоим того погубляй, за негоже Христос умре.</p>
<p>16 Да не хулится убо ваше благое.</p>
<p>17 Несть бо Царство Божие брашно и питие, но правда и мир и радость о Дусе святе.</p>
<p>18 Иже бо сими служит Христови, благоугоден есть Богови и искусен человеком.</p>
<p>19 Темже убо мир возлюбим и яже к созиданию друг ко другу.</p>
<p>20 Не брашна ради разоряй дело Божие. Вся бо чиста, но зло человеку претыканием ядущему.</p>
<p>21 Добро не ясти мяс, ниже пити вина, ни о немже брат твой претыкается или соблазняется или изнемогает.</p>
<p>22 Ты веру имаши? о себе сам имей пред Богом. Блажен не осуждаяй себе, о немже искушается.</p>
<p>23 А сомняяйся, аще яст, осуждается, зане не от веры: всяко же, еже не от веры, грех есть.</p>
<p>24 Могущему же вас утвердити по благовествованию моему и проповеданию Иисус Христову, по откровению тайны, леты вечными умолчанныя,</p>
<p>25 явльшияся же ныне, писании пророческими, по повелению вечнаго Бога, в послушание веры во всех языцех познавшияся,</p>
<p>26 единому премудрому Богу, Иисусом Христом, емуже слава во веки. Аминь.</p>
<h4>15</h4>
<p>1 Должни есмы мы сильнии немощи немощных носити, и не себе угождати:</p>
<p>2 кииждо же вас ближнему да угождает во благое к созиданию.</p>
<p>3 Ибо и Христос не себе угоди, но якоже есть писано: поношения поносящих тебе нападоша на мя.</p>
<p>4 Елика бо преднаписана быша, в наше наказание преднаписашася, да терпением и утешением писаний упование имамы.</p>
<p>5 Бог же терпения и утешения да даст вам тожде мудрствовати друг ко другу о Христе Иисусе,</p>
<p>6 да единодушно едиными усты славите Бога и Отца Господа нашего Иисуса Христа.</p>
<p>7 Темже приемлите друг друга, якоже и Христос прият вас во славу Божию.</p>
<p>8 Глаголю же Христа Иисуса служителя бывша обрезания по истине Божией, во еже утвердити обетования отцев.</p>
<p>9 а языком по милости, прославити Бога, якоже есть писано: сего ради исповемся тебе во языцех, Господи, и имени твоему пою.</p>
<p>10 И паки глаголет: возвеселитеся, языцы, с людьми его.</p>
<p>11 И паки: хвалите Господа, вси языцы, и похвалите его, вси людие.</p>
<p>12 И паки исаиа глаголет: будет корень иессеов, и востаяй владети над языки: на того языцы уповают.</p>
<p>13 Бог же упования да исполнит вас всякия радости и мира в вере, избыточествовати вам во уповании, силою духа святаго.</p>
<p>14 Извещен же есмь, братие моя, и сам аз о вас, яко и сами вы полни есте благости, исполнени всякаго разума, могуще и иныя научити:</p>
<p>15 дерзее же писах вам, братие моя, от части, яко воспоминая вам, за благодать данную ми от Бога,</p>
<p>16 во еже быти ми служителю Иисус Христову во языцех, священнодействующу блговествование Божие, да будет приношение еже от язык благоприятно и освященно духом святым.</p>
<p>17 Имам убо похвалу о Христе Иисусе в тех, яже к Богу:</p>
<p>18 не смею бо глаголати что, ихже не содея Христос мною, в послушание языков, словом и делом,</p>
<p>19 в силе знамений и чудес, силою духа Божия, якоже ми от Иерусалима и окрест даже до иллирика исполнити благовествование Христово.</p>
<p>20 Сице же потщахся благовестити, не идеже именовася Христос, да не на чужем основании созижду,</p>
<p>21 но якоже есть писано: имже не возвестися о нем, узрят, и иже не слышаша, уразумеют.</p>
<p>22 Темже и возбранен бых многажды приити к вам.</p>
<p>23 Ныне же ктому места не имыи в странах сих, желание же имый приити к вам от многих лет,</p>
<p>24 яко аще поиду во испанию, прииду к вам. Уповаю бо мимогрядый видети вас и вами проводитися тамо, аще вас прежде от части насыщуся.</p>
<p>25 Ныне же гряду во Иерусалим, служяй святым,</p>
<p>26 благоволиша бо македониа и ахаиа общение некое сотворити к нищым святым живущым во Иерусалиме.</p>
<p>27 Благоволиша бо, и должни им суть. Аще бо в духовных их причастницы быша языцы, должни суть и в плотских послужити им.</p>
<p>28 Сие убо скончав, и запечатлев им плод сей, поиду вами во испанию:</p>
<p>29 вем же, яко грядый к вам, во исполнении благословения благовестия Христова прииду.</p>
<p>30 Молю же вы, братие, Господем нашим Иисус Христом и любовию духа, споспешствуите ми в молитвах о мне к Богу,</p>
<p>31 да избавлюся от противляющихся во иудеи, и да служба моя, яже во Иерусалиме, благоприятна будет святым.</p>
<p>32 да с радостию прииду к вам волею Божиею и упокоюся с вами.</p>
<p>33 Бог же мира со всеми вами. Аминь.</p>
<h4>16</h4>
<p>1 Вручаю же вам фиву сестру нашу, сущу служительницу Церкве яже в кегхреех:</p>
<p>2 да приимете ю о Господе достойне святым, и споспешствуите ей, о нейже аще от вас потребует вещи: ибо сия заступница многим бысть, и самому мне.</p>
<p>3 Целуйте прискиллу и акилу, споспешника моя о Христе Иисусе,</p>
<p>4 иже по души моей своя выя положиста, ихже не аз един благодарю, но и вся Церкви языческия: и домашнюю их Церковь.</p>
<p>5 Целуйте епенета возлюбленнаго ми, иже есть начаток ахаии во Христа.</p>
<p>6 Целуйте мариамь, яже много трудися о нас.</p>
<p>7 Целуйте андроника и иунию, сродники моя и спленники моя, иже суть нарочиты во апостолех, иже и прежде мене вероваста во Христа.</p>
<p>8 Целуйте амплиа возлюбленнаго ми о Господе.</p>
<p>9 Целуйте урвана споспешника нашего о Христе, и стахиа возлюбленнаго ми.</p>
<p>10 Целуйте апеллиа искусна о Христе. Целуйте сущыя от аристовула.</p>
<p>11 Целуйте иродиона сродника моего. Целуйте иже от наркисса сущыя о Господе.</p>
<p>12 Целуйте трифену и трифосу труждающыяся о Господе. Целуйте персиду возлюбленную, яже много трудися о Господе.</p>
<p>13 Целуйте руфа избраннаго о Господе, и матерь его и мою.</p>
<p>14 Целуйте асигкрита, флегонта, ерма, патрова, ермиа, и сущую с ними братию.</p>
<p>15 Целуйте филолога и иулию, ниреа и сестру его, и олимпана, и сущыя с ними вся святыя.</p>
<p>16 Целуйте друг друга лобзанием святым. Целуют вы вся Церкви Христовы.</p>
<p>17 Молю же вы, братие, блюдитеся от творящих распри и раздоры, кроме учения, емуже вы научистеся, и уклонитеся от них:</p>
<p>18 таковии бо Господеви нашему Иисусу Христу не работают, но своему чреву: иже благими словесы и благословением прельщают сердца незлобивых.</p>
<p>19 Ваше бо послушание ко всем достиже. Радуюся же еже о вас. хощу же вас мудрых убо быти во благое, простых же в злое.</p>
<p>20 Бог же мира да сокрушит сатану под ноги вашя вскоре. Благодать Господа нашего Иисуса Христа с вами. Аминь.</p>
<p>21 Целует вас тимофей споспешник мой, и лукий и иасон и сосипатр, сродницы мои.</p>
<p>22 Целую вы и аз тертий, написавый послание сие, о Господе.</p>
<p>23 Целует вы гаие странноприимец мой и Церкве всея. Целует вы ераст строитель градский, и куарт брат.</p>
<p>24 Благодать Господа нашего Иисуса Христа со всеми вами. Аминь.</p>
