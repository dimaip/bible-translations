<h4>1</h4>
<p>И бысть слово Господне ко ионе сыну амафиину, глаголя:</p>
<p>востани и иди в ниневию град великий и проповеждь в нем, яко взыде вопль злобы его ко мне.</p>
<p>и воста иона, еже бежати в фарсис от лица Господня и сниде во июппию и обрете корабль идущь в фарсис, и даде наем свой и вниде в онь плыти с ними в фарсис от лица Господня.</p>
<p>И Господь воздвиже ветр велий на мори, и бысть буря великая в мори, и корабль бедствоваше еже сокрушитися.</p>
<p>И убояшася корабельницы, и возопиша кийждо к богу своему, и изметание сотвориша сосудов иже в корабли в море, еже облегчитися от них: иона же сниде во дно корабля и спаше ту и храпляше.</p>
<p>И прииде к нему кормчий и рече ему что ты храплеши? востани и моли Бога твоего, яко да спасет ны Бог, да не погибнем.</p>
<p>И рече кийждо ко искреннему своему приидите, вержим жребия и уразумеем, кого ради есть зло сие на нас? И метнуша жребия, и паде жребий на иону.</p>
<p>И реша к нему возвести нам, кого ради сие зло на нас, что твое делание есть, и откуду грядеши и камо идеши, и от коея страны и от киих людий еси ты?</p>
<p>И рече к ним раб Господень есмь аз и Господа Бога небеснаго аз чту, иже сотвори море и сушу.</p>
<p>И убояшася мужие страхом великим и реша к нему что сие сотворил еси? Зане разумеша мужие, яко от лица Господня бежаше, яко возвести им.</p>
<p>И реша к нему: что тебе сотворим, и утолится море от нас? Зане море восхождаше и воздвизаше паче волнение.</p>
<p>И рече к ним иона: возмите мя и вверзите в море, и утолится море от вас понеже познах аз, яко мене ради волнение сие великое на вы есть.</p>
<p>И нуждахуся мужие, возвратитися к земли, и не можаху, яко море восхождаше и воздвизашеся паче на них.</p>
<p>И возопиша ко Господеви и реша: никакоже, Господи, да не погибнем души ради человека сего, и не даждь на нас крове праведныя: зане ты, Господи, якоже восхотел, сотворил еси.</p>
<p>И взяша иону и ввергоша его в море, и преста море от волнения своего.</p>
<p>И убояшася мужие страхом великим Господа и пожроша жертву Господеви и помолишася молитвами.</p>
<h4>2</h4>
<p>И повеле Господь киту великому пожрети иону. И бе иона во чреве китове три дни и три нощи.</p>
<p>И помолися иона ко Господу Богу своему от чрева китова</p>
<p>и рече: возопих в скорби моей ко Господу Богу моему, и услыша мя из чрева адова вопль мой, услышал еси глас мой:</p>
<p>отвергл мя еси во глубины сердца морскаго, и реки обыдоша мя вся высоты твоя и волны твоя мне преидоша.</p>
<p>И аз рех: отринуся от очию твоею: еда приложу призрети ми ко храму святому твоему?</p>
<p>Возлияся на мя вода до души моея, бездна обыде мя последняя, понре глава моя в разселины гор,</p>
<p>снидох в землю, еяже вереи ея заклепи вечнии: и да взыдет из истления живот мой к тебе, Господи Боже мой.</p>
<p>Внегда скончаватися от мене души моей, Господа помянух, и да приидет к тебе молитва моя ко храму святому твоему.</p>
<p>Хранящии суетная и ложная милость свою оставиша:</p>
<p>аз же со гласом хваления и исповедания пожру тебе, елика обещах, воздам тебе во спасение мое Господеви.</p>
<p>И повеле Господь китови, и изверже иону на сушу.</p>
<h4>3</h4>
<p>И бысть слово Господне ко ионе вторицею глаголя:</p>
<p>востани и иди в ниневию град великий, и проповеждь в нем по проповеди преждней, юже аз глаголах тебе.</p>
<p>И воста иона и иде в ниневию, якоже глагола Господь. Ниневиа же бяше град велик Богу, яко шествия пути триех дний.</p>
<p>И начат иона входити во град, яко шествие пути дне единаго, и проповеда и рече: еще три дни, и ниневиа превратится.</p>
<p>И вероваша мужие ниневийстии Богови, и заповедаша пост, и облекошася во вретища от велика их даже до мала их.</p>
<p>И дойде слово ко царю ниневийскому, и воста с престола своего и сверже ризы своя с себе, и облечеся во вретище и седе на пепеле.</p>
<p>И проповедася и речено бысть в ниневию от царя и вельмож его глаголющих: человецы и скоти, и волове и овцы да не вкусят ничесоже, ни да пасутся, ниже воды да пиют.</p>
<p>И облекошася во вретища человецы и скоти и возопиша прилежно к Богу, и возвратися кийждо от пути своего лукаваго и от неправды сущия в руках их, глаголюще:</p>
<p>кто весть, аще раскается и умолен будет Бог, и обратится от гнева ярости своея, и не погибнем?</p>
<p>И виде Бог дела их, яко обратишася от путий своих лукавых, и раскаяся Бог о зле, еже глаголаше сотворити им, и не сотвори.</p>
<h4>4</h4>
<p>И опечалися иона печалию великою и смутися,</p>
<p>и помолися ко Господу и рече: о Господи, не сия ли убо словеса моя, яже глаголах, еще сущу ми на земли моей? сего ради предварих бежати в фарсис, зане разумех, яко милостив ты еси и щедр, долготерпелив и многомилостив, и каяйся о злобах (человеческих):</p>
<p>и ныне, Владыко Господи, приими душу мою от мене, яко уне ми умрети, нежели жити.</p>
<p>И рече Господь ко ионе: аще зело опечалился еси ты?</p>
<p>И изыде иона из града и седе прямо града, и сотвори себе кущу и седяще под нею в сени, дондеже увидит, что будет граду.</p>
<p>И повеле Господь Бог тыкве, и возрасте над главою его, еже осенити его от злых его. И возрадовася иона о тыкве радостию великою.</p>
<p>И повеле Господь Бог червию раннему во утрие, и подяде тыкву, и изсше.</p>
<p>И бысть вкупе внегда возсияти солнцу, и повеле Бог ветру знойну жегущу, и порази солнце на главу ионину, и малодушствоваше и отрицашеся души своея и рече:</p>
<p>уне ми умрети, нежели жити. И рече Господь Бог ко ионе: зело ли опечалился еси ты о тыкве? И рече (иона): зело опечалихся аз даже до смерти.</p>
<p>И рече Господь: ты оскорбился еси о тыкве, о нейже не трудился еси, ни воскормил еси ея, яже родися об нощь и об нощь погибе:</p>
<p>аз же не пощажду ли ниневии града великаго, в немже живут множайшии неже дванадесять тем человек, иже не познаша десницы своея, ниже шуйцы своея, и скоти их мнози?</p>
