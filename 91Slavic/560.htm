<h4>1</h4>
<p>1 павел, посланник Иисус Христов волею Божиею, святым сущым во ефесе и верным о Христе Иисусе:</p>
<p>2 благодать вам и мир от Бога Отца нашего и Господа Иисуса Христа.</p>
<p>3 Благословен Бог и Отец Господа нашего Иисуса Христа, благословивый нас всяцем благословением духовным в небесных о Христе.</p>
<p>4 якоже избра нас в нем прежде сложения мира, быти нам святым и непорочным пред ним в любви,</p>
<p>5 прежде нарек нас во усыновление Иисус Христом в него, по благоволению хотения своего,</p>
<p>6 в похвалу славы благодати своея, еюже облагодати нас о возлюбленнем:</p>
<p>7 о немже имамы избавление кровию его, и оставление прегрешении, по богатству благодати его,</p>
<p>8 юже преумножил есть в нас во всяцей премудрости и разуме,</p>
<p>9 сказав нам тайну воли своея по благоволению своему, еже прежде положи в нем,</p>
<p>10 в смотрение исполнения времен, возглавити всяческая о Христе, яже на небесех и яже на земли в нем:</p>
<p>11 в немже и наследницы сотворихомся, прежде наречени бывше по прозрению Божию вся действующаго по совету воли своея,</p>
<p>12 яко быти нам в похваление славы его, прежде уповавшым во Христа:</p>
<p>13 в немже и вы, слышавше слово истины, благовествование спасения нашего, в немже и веровавше знаменастеся духом обетования святым,</p>
<p>14 иже есть обручение наследия нашего, во избавление снабдения, в похвалу славы его.</p>
<p>15 Сего ради и аз слышав вашу веру о Христе Иисусе и любовь, яже ко всем святым,</p>
<p>16 не престаю благодаря о вас, поминание о вас творя в молитвах моих,</p>
<p>17 да Бог Господа нашего Иисуса Христа, Отец славы, даст вам духа премудрости и откровения, в познание его,</p>
<p>18 просвещенна очеса сердца вашего, яко уведети вам, кое есть упование звания его, и кое богатство славы достояния его во святых,</p>
<p>19 и кое преспеющее величество силы его в нас верующих по действу державы крепости его,</p>
<p>20 юже содея о Христе, воскресив его от мертвых и посадив одесную себе на небесных,</p>
<p>21 превыше всякаго началства и власти и силы и господства, и всякаго имене именуемаго не точию в веце сем, но и во грядущем:</p>
<p>22 и вся покори под нозе его, и того даде главу выше всех Церкви,</p>
<p>23 яже есть тело его, исполнение исполняющаго всяческая во всех.</p>
<h4>2</h4>
<p>1 И вас сущих прегрешеньми мертвых и грехи вашими,</p>
<p>2 в нихже иногда ходисте по веку мира сего, по князю власти воздушныя, духа, иже ныне действует в сынех противления,</p>
<p>3 в нихже и мы вси жихом иногда в похотех плоти нашея, творяще волю плоти и помышлений, и бехом естеством чада гнева, якоже и прочии:</p>
<p>4 Бог же, богат сый в милости, за премногую любовь свою, еюже возлюби нас,</p>
<p>5 и сущих нас мертвых прегрешеньми, сооживи Христом: благодатию есте спасени:</p>
<p>6 и с ним воскреси, и спосади на небесных во Христе Иисусе,</p>
<p>7 да явит в вецех грядущих презелное богатство благодати своея благостынею на нас о Христе Иисусе.</p>
<p>8 Благодатию бо есте спасени чрез веру: и сие не от вас, Божии дар:</p>
<p>9 не от дел, да никтоже похвалится.</p>
<p>10 Того бо есмы творение, создани во Христе Иисусе на дела благая, яже прежде уготова Бог, да в них ходим.</p>
<p>11 Темже поминайте, яко вы, иже иногда языцы во плоти, глаголемии необрезание от рекомаго обрезания во плоти, рукотвореннаго,</p>
<p>12 яко бесте во время оно без Христа, отчуждени жития израилева и чужди от завет обетования, упования не имуще и безбожни в мире:</p>
<p>13 ныне же о Христе Иисусе вы, бывшии иногда далече, близ бысте кровию Христовою.</p>
<p>14 Той бо есть мир наш, сотворивый обоя едино, и средостение ограды разоривый,</p>
<p>15 вражду Плотию своею, закон заповедий ученьми упразднив, да оба созиждет собою во единаго новаго человека, творя мир,</p>
<p>16 и примирит обоих во единем теле Богови крестом, убив вражду на нем:</p>
<p>17 и пришед благовести мир вам, дальним и ближним,</p>
<p>18 зане тем имамы приведение обои во единем Дусе ко Отцу.</p>
<p>19 Темже убо ктому несте странни и пришелцы, но сожителе святым и приснии Богу,</p>
<p>20 наздани бывше на основании апостол и пророк, сущу краеугольну самому Иисусу Христу,</p>
<p>21 о немже всяко создание составляемо растет в церковь святую о Господе:</p>
<p>22 о немже и вы созидаетеся в жилище Божие духом.</p>
<h4>3</h4>
<p>1 Сего ради аз павел юзник Иисус Христов о вас языцех.</p>
<p>2 Аще убо слышасте смотрение благодати Божия данныя мне в вас,</p>
<p>3 яко по откровению сказася мне тайна, якоже преднаписах вмале:</p>
<p>4 о немже можете чтуще разумети разум мой в тайне Христове,</p>
<p>5 яже во инех родех не сказася сыном человеческим, якоже ныне открыся святым его апостолом и пророком духом святым:</p>
<p>6 яко быти языком снаследником и стелесником и спричастником обетования его о Христе Иисусе, благовествованием,</p>
<p>7 емуже бых служитель по дару благодати Божия, данныя мне по действу силы его.</p>
<p>8 Мне меншему всех святых дана бысть благодать сия, во языцех благовестити неизследованное богатство Христово</p>
<p>9 и просветити всех, что есть смотрение тайны сокровенныя от веков в Бозе, создавшем всяческая Иисус Христом,</p>
<p>10 да скажется ныне началом и властем на небесных Царковию многоразличная премудрость Божия,</p>
<p>11 по предложению век, еже сотвори о Христе Иисусе Господе нашем,</p>
<p>12 о немже имамы дерзновение и приведение в надеянии верою его.</p>
<p>13 Темже молю (вы) не стужати си в скорбех моих о вас, яже есть слава ваша.</p>
<p>14 Сего ради преклоняю колена моя ко Отцу Господа нашего Иисуса Христа,</p>
<p>15 из негоже всяко отечество на небесех и на земли именуется:</p>
<p>16 да даст вам по богатству славы своея, силою утвердитися духом его во внутреннем человеце,</p>
<p>17 вселитися Христу верою в сердца ваша: в любви вкоренени и основани,</p>
<p>18 да возможете разумети со всеми святыми, что широта и долгота и глубина и высота,</p>
<p>19 разумети же преспеющую разум любовь Христову, да исполнитеся во всяко исполнение Божие.</p>
<p>20 Могущему же паче вся творити по преизбыточествию, ихже просим или разумеем, по силе действуемей в нас,</p>
<p>21 тому слава в Церкви о Христе Иисусе во вся роды века веков. Аминь.</p>
<h4>4</h4>
<p>1 Молю убо вас аз юзник о Господе, достойно ходити звания, в неже звани бысте,</p>
<p>2 со всяким смиреномудрием и кротостию, с долготерпением, терпяще друг другу любовию,</p>
<p>3 тщащеся блюсти единение духа в союзе мира.</p>
<p>4 Едино тело, един дух, якоже и звани бысте во единем уповании звания вашего:</p>
<p>5 един Господь, едина вера, едино крещение,</p>
<p>6 един Бог и Отец всех, иже над всеми и чрез всех и во всех нас.</p>
<p>7 Единому же комуждо нас дадеся благодать по мере дарования Христова.</p>
<p>8 Темже глаголет: возшед на высоту, пленил еси плен, и даде даяния человеком.</p>
<p>9 А еже, взыде, что есть, точию яко и сниде прежде в долнейшыя страны земли?</p>
<p>10 Сшедый, той есть и возшедый превыше всех небес, да исполнит всяческая.</p>
<p>11 И той дал есть овы убо апостолы, овы же пророки, овы же благовестники, овы же пастыри и учители,</p>
<p>12 к совершению святых, в дело служения, в созидание тела Христова,</p>
<p>13 дондеже достигнем вси в соединение веры и познания Сына Божия, в мужа совершенна, в меру возраста исполнения Христова:</p>
<p>14 да не бываем ктому младенцы, влающеся и скитающеся всяким ветром учения, во лжи человечестей, в коварстве козней льщения:</p>
<p>15 истинствующе же в любви, да возрастим в него всяческая, иже есть глава Христос,</p>
<p>16 из негоже все тело, составляемо и счиневаемо приличне всяцем осязанием подаяния, по действу в мере единыя коеяждо части, возращение тела творит в создание самаго себе любовию.</p>
<p>17 Сие убо глаголю и послушествую о Господе, ктому не ходити вам, якоже и прочии языцы ходят в суете ума их,</p>
<p>18 помрачени смыслом, суще отчуждени от жизни Божия, за невежество сущее в них, за окаменение сердец их:</p>
<p>19 иже в нечаяние вложшеся, предаша себе студодеянию, в делание всякия нечистоты в лихоимании.</p>
<p>20 Вы же не тако познасте Христа:</p>
<p>21 аще убо слышасте его и о нем научистеся, якоже есть истина о Иисусе:</p>
<p>22 отложити вам, по первому житию, ветхаго человека, тлеющаго в похотех прелестных,</p>
<p>23 обновлятися же духом ума вашего,</p>
<p>24 и облещися в новаго человека, созданнаго по Богу в правде и в преподобии истины.</p>
<p>25 Темже отложше лжу, глаголите истину кийждо ко искреннему своему. зане есмы друг другу удове.</p>
<p>26 Гневайтеся и не согрешайте: солнце да не зайдет в гневе вашем:</p>
<p>27 ниже дадите места диаволу.</p>
<p>28 Крадый ктому да не крадет, но паче да труждается, делая своима рукама благое, да имать подаяти требующему.</p>
<p>29 Всяко слово гнило да не исходит из уст ваших, но точию еже есть благо к созданию веры, да даст благодать слышащым.</p>
<p>30 И не оскорбляйте духа святаго Божия, имже знаменастеся в день избавления.</p>
<p>31 Всяка горесть, и гнев, и ярость, и кличь, и хула да возмется от вас, со всякою злобою:</p>
<p>32 бывайте же друг ко другу блази, милосерди, прощающе друг другу, якоже и Бог во Христе простил есть вам.</p>
<h4>5</h4>
<p>1 Бывайте убо подражателе Богу, якоже чада возлюбленная,</p>
<p>2 и ходите в любви, якоже и Христос возлюбил есть нас, и предаде себе за ны приношение и жертву Богу в воню благоухания.</p>
<p>3 Блуд же и всяка нечистота и лихоимство ниже да именуется в вас, якоже подобает святым:</p>
<p>4 и сквернословие, и буесловие, или кощуны, яже неподобная, но паче благодарение:</p>
<p>5 сие бо да весте, яко всяк блудник, или нечист, или лихоимец, иже есть идолослужитель, не имать достояния в Царствии Христа и Бога.</p>
<p>6 Никтоже вас да льстит суетными словесы, сих бо ради грядет гнев Божий на сыны непокоривыя.</p>
<p>7 Не бывайте убо сопричастницы сим.</p>
<p>8 Бесте бо иногда тма, ныне же свет о Господе: якоже чада света ходите:</p>
<p>9 плод бо духовный есть во всяцей благостыни и правде и истине:</p>
<p>10 искушающе, что есть благоугодно Богови:</p>
<p>11 и не приюбщайтеся к делом неплодным тмы, паче же и обличайте.</p>
<p>12 Бываемая бо отай от них, срамно есть и глаголати.</p>
<p>13 Вся же обличаемая от света являются, все бо являемое свет есть:</p>
<p>14 сего ради глаголет: востани, спяй, и воскресни от мертвых, и осветит тя Христос.</p>
<p>15 Блюдите убо, како опасно ходите, не якоже немудри, но якоже премудри,</p>
<p>16 искупующе время, яко дние лукави суть.</p>
<p>17 Сего ради не бывайте несмысленни, но разумевайте, что есть воля Божия.</p>
<p>18 И не упивайтеся вином, в немже есть блуд: но паче исполняйтеся духом,</p>
<p>19 глаголюще себе во псалмех и пениих и песнех духовных, воспевающе и поюще в сердцах ваших Господеви,</p>
<p>20 благодаряще всегда о всех о имени Господа нашего Иисуса Христа Богу и Отцу,</p>
<p>21 повинующеся друг другу в страсе Божии.</p>
<p>22 Жены, своим мужем повинуйтеся, якоже Господу,</p>
<p>23 зане муж глава есть жены, якоже и Христос глава Церкве, и той есть спаситель тела:</p>
<p>24 но якоже Церковь повинуется Христу, такожде и жены своим мужем во всем.</p>
<p>25 Мужие, любите своя жены, якоже и Христос возлюби Церковь, и себе предаде за ню,</p>
<p>26 да освятит ю, очестив банею водною в глаголголе:</p>
<p>27 да представит ю себе славну Церковь, не имущу скверны, или порока, или нечто от таковых, но да будет свята и непорочна.</p>
<p>28 Тако должни суть мужие любити своя жены, яко своя телеса: любяй бо свою жену, себе самаго любит.</p>
<p>29 Никтоже бо когда свою плоть возненавиде, но питает и греет ю, якоже и Господь Церковь:</p>
<p>30 зане уди есмы тела его, от Плоти его и от костей его.</p>
<p>31 Сего ради оставит человек отца своего и матерь, и прилепится к жене своей, и будета два в плоть едину.</p>
<p>32 Тайна сия велика есть: аз же глаголю во Христа и во Церковь.</p>
<p>33 Обаче и вы, по единому кийждо свою жену сице да любит, якоже (и) себе: а жена да боится (своего) мужа.</p>
<h4>6</h4>
<p>1 Чада, послушайте своих родителей о Господе: сие бо есть праведно.</p>
<p>2 Чти отца твоего и матерь: яже есть заповедь первая во обетовании:</p>
<p>3 да благо ти будет, и будеши долголетен на земли.</p>
<p>4 И отцы, не раздражайте чад своих, но воспитовайте их в наказании и учении Господни.</p>
<p>5 Раби, послушайте господий своих по плоти со страхом и трепетом, в простоте сердца вашего, якоже и Христа,</p>
<p>6 не пред очима точию работающе яко человекоугодницы, но якоже раби Христовы, творяще волю Божию от души,</p>
<p>7 со благоразумием служаще якоже Господу, а не яко человеком,</p>
<p>8 ведяще, яко кийждо, еже аще сотворит благое, сие приимет от Господа, аще раб, аще свободь.</p>
<p>9 И господие, таяжде творите к ним, послабляюще им прещения, ведуще, яко и вам самем и тем Господь есть на небесех, и обиновения лица несть у него.</p>
<p>10 Прочее же, братие моя, возмогайте во Господе и в державе крепости его:</p>
<p>11 облецытеся во вся оружия Божия, яко возмощи вам стати противу кознем диаволским,</p>
<p>12 яко несть наша брань к крови и плоти, но к началом и ко властем (и) к миродержителем тмы века сего, к духовом злобы поднебесным.</p>
<p>13 Сего ради приимите вся оружия Божия, да возможете противитися в день лют и вся содеявше стати.</p>
<p>14 Станите убо препоясани чресла ваша истиною, и оболкшеся в броня правды,</p>
<p>15 и обувше нозе во уготование благовествования мира:</p>
<p>16 над всеми же восприимше щит веры, в немже возможете вся стрелы лукаваго разжженныя угасити:</p>
<p>17 и шлем спасения восприимите, и мечь духовныи, иже есть глаголгол Божий:</p>
<p>18 всякою молитвою и молением молящеся на всяко время духом, и в сие истое бдяще во всяком терпении и молитве о всех святых</p>
<p>19 и о мне, да дастся ми слово во отверзение уст моих, с дерзновением сказати тайну благовествования,</p>
<p>20 о немже посолствую во узах, да в нем дерзаю, якоже подобает ми глаголати.</p>
<p>21 Да увесте же и вы, яже о мне, что делаю, вся скажет вам тихик, возлюбленныи брат и верен служитель о Господе,</p>
<p>22 егоже послах к вам на сие истое, да увесте, яже о нас, и да утешит сердца ваша.</p>
<p>23 Мир братии и любовь с верою от Бога Отца и Господа Иисуса Христа.</p>
<p>24 Благодать со всеми любящими Господа нашего Иисуса Христа в неистлении. Аминь.</p>
