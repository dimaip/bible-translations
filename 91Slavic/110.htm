<h4>1</h4>
<p>И царь давид бысть стар прешед дни, и одеваху его ризами (многими), и не согревашеся.</p>
<p>И реша отроцы его ему: да поищут господину нашему царю девицы юныя, и предстоит цареви, и будет греющи его, и да лежит с ним, и согреется господин наш царь.</p>
<p>И искаша отроковицы добрыя от всего предела израилева, и обретоша ависагу сумантяныню, и приведоша ю ко царю.</p>
<p>И бе отроковица добра видением зело: и бысть греющи царя и служаше ему: царь же не позна ея.</p>
<p>И адониа сын аггифин вознесеся, глаголя: аз имам царствовати. И сотвори себе колесницы и конники, и пятьдесят мужей еже ходити пред ним.</p>
<p>И не возбрани ему отец его никогда, глаголя: почто сие ты сотворил еси? И бе той красен зраком зело, и того роди по авессаломе.</p>
<p>И беша совети его со иоавом сыном саруиным и со авиафаром иереом, и помогаху вслед адонии.</p>
<p>Садок же иерей и ванеа сын иодаев, и нафан пророк и семей, и рисий и сынове сильнии давидовы не быша по адонии.</p>
<p>И пожре адониа овцы и телцы и агнцы при камени зоелефе, иже бе близ источника рогиля: и призва всю братию свою, сыны царевы, и вся мужы иудовы, отроки царевы:</p>
<p>нафана же пророка и ванеа и сильных и соломона брата своего не зва.</p>
<p>И рече нафан ко вирсавии матери соломони, глаголя: не слышала ли еси, яко воцарися адониа сын аггифин, господин же наш давид не весть:</p>
<p>ныне убо совещаю ти совет, и избавиши душу свою и душу сына твоего соломона:</p>
<p>гряди, вниди к царю давиду и речеши к нему, глаголющи: не ты ли, господи мой царю, клялся еси рабе твоей, глаголя: яко соломон сын твой имать царствовати по мне, и той сядет на престоле моем? и что яко воцарися адониа?</p>
<p>и се, еще глаголющей тебе тамо со царем, и аз вниду вслед тебе и дополню словеса твоя.</p>
<p>И вниде вирсавиа ко царю в ложницу. И царь стар зело, и ависаг сумантяныня бяше служащи царю.</p>
<p>И приклонися вирсавиа и поклонися цареви. И рече царь: что ти есть?</p>
<p>Она же рече: господи мой царю, ты клялся еси пред Господем Богом твоим рабе твоей, глаголя: яко сын твой соломон имать царствовати по мне, и той сядет на престоле моем:</p>
<p>и се, ныне адониа царствует, ты же, господи мой царю, не веси:</p>
<p>и пожре телцы и агнцы и овцы во множестве, и созва вся сыны царевы, и авиафара жерца и иоава князя силы, соломона же раба твоего не призва:</p>
<p>ты же, господи мой царю, очи всего израиля к тебе: да возвестиши им, кто сядет на престоле господина моего царя по нем:</p>
<p>и будет егда уснет господин мой царь со отцы своими, и буду аз и сын мой соломон грешни.</p>
<p>И се, еще ей глаголющей с царем, и нафан пророк прииде.</p>
<p>И возвестиша царю, глаголюще се, нафан пророк. И вниде пред лице царево, и поклонися царю пред лицем его до земли,</p>
<p>и рече нафан: господи мой царю, ты ли рекл еси: адониа да царствует по мне, и той да сядет на престоле моем?</p>
<p>яко сниде днесь и закла телцы и агнцы и овцы во множестве, и созва вся сыны царевы и князи сильных, и авиафара иереа: и се, суть ядуще и пиюще пред ним, и реша: да живет царь адониа:</p>
<p>и мене самаго раба твоего, и садока иереа, и ванеа сына иодаева, и соломона раба твоего не зва:</p>
<p>от господина ли царя моего бысть глагол сей? и не сказал еси рабу твоему, кто сядет на престоле господина моего царя по нем?</p>
<p>И отвеща царь давид и рече: призовите ми вирсавию. И вниде (вирсавиа) пред царя и ста пред лицем его.</p>
<p>И клятся царь и рече: жив Господь, иже избави душу мою от всея печали:</p>
<p>якоже бо кляхтися пред Господем Богом израилевым, глаголя: яко соломон сын твой воцарится по мне, и той сядет на престоле моем вместо мене, яко тако сотворю ему в днешний день.</p>
<p>И преклонися вирсавиа лицем на землю, и поклонися царю и рече: да живет господин мой царь давид во веки.</p>
<p>И рече царь давид: призовите мне садока жерца и нафана пророка, и ванеа сына иодаева. И внидоша пред царя.</p>
<p>И рече им царь: поимите с собою рабы господина вашего, и всадите сына моего соломона на мска моего, и ведите его к гиону,</p>
<p>и да помажет его тамо садок иерей и нафан пророк в царя над израилем, и вострубите трубою рожаною и речете: да живет царь соломон:</p>
<p>и изыдите вслед его, и внидет, и сядет на престоле моем, и той воцарится вместо мене: и аз заповедах, да будет властелин над израилем и иудою.</p>
<p>И отвеща ванеа сын иодаев царю и рече: буди тако: да утвердит Господь Бог глагол сей господина моего царя:</p>
<p>якоже бе Господь со господином моим царем, тако да будет и с соломоном, и да возвеличит престол его паче престола господина моего царя давида.</p>
<p>И сниде садок иерей и нафан пророк, и ванеа сын иодаев, и хереффи и фелеффи, и всадиша соломона на мска царя давида, и возведоша его к гиону:</p>
<p>и взя садок иерей рог с елеем от скинии, и помаза соломона, и воструби трубою рожаною, и реша вси людие: да живет царь соломон.</p>
<p>И взыдоша вси людие вслед его и ликоваша в лицех, и веселяхуся веселием великим, и разседеся земля от гласа их.</p>
<p>И слыша адониа и вси званнии его, и тии скончаша уже ядуще. И слыша иоав глас трубы рожаны и рече: кий глас есть града шумяща?</p>
<p>И еще ему глаголющу, и се, ионафан сын авиафара иереа прииде. И рече адониа: вниди, яко муж силы ты еси, и благая возвести.</p>
<p>И отвеща ионафан и рече: известно, господин наш царь давид постави соломона царем:</p>
<p>и посла с ним царь садока иереа и нафана пророка, и ванеа сына иодаева, и хереффи и фелеффи, и всадиша его на мска царева:</p>
<p>и помазаша его садок иерей и нафан пророк на царство в гионе, и взыдоша оттуду веселящеся, и возшуме град: сей глас, егоже слышасте:</p>
<p>и седе соломон на престоле царстем:</p>
<p>и внидоша раби царевы благословити господина нашего царя давида, глаголюще: да ублажит Бог имя соломона сына твоего паче имене твоего, и да возвеличит престол его паче престола твоего: и поклонися царь на одре своем,</p>
<p>и сице рече царь: благословен Господь Бог израилев, иже даде днесь от семене моего седяща на престоле моем, и очи мои видят.</p>
<p>И ужасошася ужасом, и восташа вси званнии адониевы, и отиде кийждо путем своим.</p>
<p>И адониа убояся от лица соломоня, и воста и отиде, и ятся за рог олтаря.</p>
<p>И возвестиша соломону, глаголюще: се, адониа убояся царя соломона, и держится за рог олтаря, глаголя: да кленетмися днесь царь соломон, яко не убиет раба своего оружием.</p>
<p>И рече соломон: аще будет сын силы, ни влас главы его упадет на землю: аще же злоба обрящется в нем, умрет.</p>
<p>И посла царь соломон, и сведоша его со олтаря. И вниде, и поклонися царю соломону. И рече ему соломон: иди в дом свой.</p>
<h4>2</h4>
<p>И приближишася давиду дние умрети ему, и заповеда соломону сыну своему, глаголя:</p>
<p>аз отхожду в путь всея земли: ты же крепися, и буди муж совершен,</p>
<p>и сохрани завет Господа Бога твоего, еже ходити во всех путех его, хранити заповеди его и оправдания его, и судбы его и свидения его, писанная в законе моисеове: да разумееши яже сотвориши по всем, елика заповедах тебе:</p>
<p>да утвердит Господь слово свое, еже рече о мне, глаголя: аще сохранят сынове твои пути своя, еже ходити предо мною во истине всем сердцем своим и всею душею своею, глаголя: не искоренится тебе муж с престола израилева:</p>
<p>и ты веси, елика сотвори мне иоав сын саруин, елика сотвори двема воеводама сил израилевых, авениру сыну нирову и амессаю сыну иеферову, и уби их, и излия крови брани в мире, и даде кровь неповинных на поясе своем, иже на чреслех его, и на сапозе своем сущем на нозе его:</p>
<p>и сотвориши по мудрости твоей, и не сведеши старости его с миром во ад:</p>
<p>сыном же верзеллии галаадитина сотвориши милость, и да будут с ядущими трапезу твою: яко тако приближишася мне, внегда бежати мне от лица авессалома брата твоего:</p>
<p>и се, с тобою семей сын гирань сын иемениин от ваурима, и той прокля мя проклятием горьким, в день в оньже исхождах в полки: и той сниде на сретение ми на иордан, и кляхся ему о Господе, глаголя: не убию тя оружием:</p>
<p>и да не обезвиниши его, яко муж мудр еси ты, и увеси что сотвориши ему, и сведеши старость его с кровию во ад.</p>
<p>И успе давид со отцы своими, и погребен бысть во граде давидове.</p>
<p>И бысть дний, в няже царствова давид во израили, четыредесять лет: в хевроне царствова седмь лет, во Иерусалиме же тридесять три лета.</p>
<p>И соломон седе на престоле давида отца своего сын дванадесяти лет, и уготовася царствие его зело.</p>
<p>И вниде адониа сын аггифин к вирсавии матери соломони, и поклонися ей. Она же рече: мир ли вход твой? И рече: мир.</p>
<p>И рече: слово мне к тебе. И рече ему: глаголи.</p>
<p>И рече ей: ты веси, яко мне бе царство, и на мя весь израиль положи лице свое, еже царствовати, и обратися царство, и бысть брату моему, яко от Господа бысть ему:</p>
<p>и ныне прошения единаго аз прошу от тебе, не отврати лица своего. И рече ему вирсавиа: глаголи.</p>
<p>И рече к ней: рцы к соломону царю, яко не имать отвратити лица своего от тебе, и дабы ми дал ависагу сумантяныню в жену.</p>
<p>И рече вирсавиа: добре, аз имам глаголати о тебе к царю.</p>
<p>И вниде вирсавиа пред царя соломона глаголати ему о адонии. И воста царь на сретение ей, и поклонися ей, и седе на престоле своем: и поставиша престол другий матери цареве, и седе одесную его,</p>
<p>и рече ему: прошения мала единаго аз прошу у тебе, не отврати лица моего. И рече к ней царь: проси, мати моя, яко не отвращуся от тебе.</p>
<p>И рече: даждь ависагу сумантяныню адонии брату твоему в жену.</p>
<p>И отвеща царь соломон и рече матери своей: вскую ты просиши ависаги сумантяныни адонии? еще проси ему и царства, яко той брат мой болший мене, и ему авиафар иерей, и ему иоав сын саруин воевода друг.</p>
<p>И клятся царь соломон Господем, глаголя: сия да сотворит мне Бог и сия да приложит, яко на душу свою глагола адониа слово сие:</p>
<p>и ныне жив Господь, иже уготова мя, и посади мя на престоле отца моего давида, и той сотвори ми дом, якоже глагола Господь, яко днесь умрет адониа.</p>
<p>И посла царь соломон рукою ванеа сына иодаева, и уби его, и умре адониа в той день.</p>
<p>И авиафару иерею рече царь: тецы ты во анафоф на село твое, яко муж смерти еси ты в днешний день, но не умерщвлю тебе, яко носил еси кивот завета Господня пред отцем моим (давидом), и яко озлоблен был еси во всех, имиже озлоблен бе отец мой.</p>
<p>И изгна соломон авиафара, еже не быти ему иереем Господним, якоже сбытися словеси Господню, еже глагола на дом илиев в силоме.</p>
<p>И слух дойде до иоава сына саруина, яко иоав последова адонии, и в след соломонь не уклонися. И бежа иоав в скинию Господню, и ятся рогов олтаревых.</p>
<p>И возвестиша соломону, глаголюще: яко бежа иоав в скинию Господню, и се, держится рогов олтаревых. И посла царь соломон ко иоаву, глаголя: что ти бысть, яко убежал еси во олтарь? И рече иоав: яко убояхся от лица твоего, и бежах ко Господу. И посла соломон ванеа сына иодаева, глаголя: иди, и убий его, и погреби его.</p>
<p>И прииде ванеа сын иодаев ко иоаву в скинию Господню, и рече ему: сия глаголет царь: изыди. И рече иоав: не изыду, но да зде умру. И возвратися ванеа сын иодаев и рече царю, глаголя: сия глагола иоав и сия отвеща мне.</p>
<p>И рече ему царь: иди и сотвори ему, якоже рече, и убий его, и погреби его, и отими днесь кровь, юже туне пролия иоав, от мене и от дому отца моего:</p>
<p>и возврати Господь кровь неправды его на главу его, якоже нападе на два мужа праведна и блага паче его, и уби их оружием: и отец мой давид не разуме крове их, авенира сына нирова, воеводу израилева, и амессая сына иеферова, воеводу иудина:</p>
<p>и возвратися кровь их на главу его и на главу семене его во веки: давиду же и семени его, и дому его, и престолу его мир да будет до века от Господа.</p>
<p>И взыде ванеа сын иодаев и нападе на него, и уби его, и погребе его в дому его в пустыни.</p>
<p>И постави царь соломон ванеа сына иодаева вместо его над воинством: царство же управляшеся во Иерусалиме. И садока иереа даде соломон царь во иереа перваго вместо авиафара. (1) И даде Господь смысл соломону и премудрость многу зело, и широту сердца, якоже песок иже при мори: (2) и исполнися разума соломон паче разума всех древних сынов и паче всех мудрых египетских. И поят дщерь фараоню, и введе ю во град давидов, дондеже сконча себе здати дом свой, и дом Господень в первых, и стену Иерусалима окрест: (3) в седмь лет сотвори и сконча. (4) И бяше у соломона седмьдесят тысящ (мужей) носящих бремена, и осмьдесят тысящ каменосечцев в горе. И сотвори соломон море, и подкрепления, и бани великия, и столпы, и источник дворный, и море медяное: (5) и созда краеградие, и забрала над ним, и разсече град давидов. (6) Тако дщи фараоня прейде от града давидова в дом свой, егоже созда ей: (7) тогда созда краеградие. И соломон возношаше трижды в лето всесожжения и мирная на олтарь, егоже созда Господеви, и кадяше пред Господем, и соверши дом. И сии старейшины приставлени над делами соломоними, (8) три тысящы и шесть сот приставник за людьми делающими дело. И созда (9) ассур, и магдон и газер, и вефорон вышний и валалаф: обаче по создании дому Господня и стены Иерусалимския окрест, по сих созда грады сия. И еще жив сый давид, заповеда соломону глаголя: (10) се, с тобою семей сын гирань, сын семене иемениина, от хеврона: сей кляше мя клятвою укоризненною, в день в оньже идох в полки: и той сниде в сретение ми на иордан, и кляхся ему Господем, глаголя, яко не умерщвлю его оружием: и ныне да не обезвиниши его, яко муж смыслен еси ты, и разумееши яже сотвориши ему, и сведеши старость его с кровию во ад.</p>
<p>И послав царь соломон, призва семеа и рече ему: созижди себе дом во Иерусалиме и седи тамо, и не исходи оттуду никаможе:</p>
<p>и будет в день исхода твоего, и прейдеши поток кедрский, разумея разумей, яко смертию умреши: кровь твоя будет на главе твоей. И заклят его царь в день той.</p>
<p>И рече семей к царю: благ глагол, егоже глаголал еси, господи мой царю: тако сотворит раб твой. И седе семей во Иерусалиме три лета.</p>
<p>И бысть по триех летех, и бежаста два раба семеина ко агхусу сыну маахаину, царю гефску. И возвестиша семею, глаголюще: се, раби твои во гефе.</p>
<p>И воста семей, и оседла осля свое, и иде во геф ко агхусу взыскати рабы своя: и пойде семей, и приведе рабы своя от гефа.</p>
<p>И возвестиша соломону, глаголюще: яко семей ходи из Иерусалима в геф и возврати рабы своя.</p>
<p>И посла царь и призва семеа и рече к нему: не заклях ли тя Господем, и засвидетелствовах тебе, глаголя: в оньже аще день изыдеши из Иерусалима и пойдеши на десно или на шуее, разумея разумей, яко смертию умреши? и рекл ми еси: благ глагол, егоже слышах:</p>
<p>и что яко не сохранил еси клятвы Господни и заповеди, юже заповедах на тя?</p>
<p>И рече царь к семею: ты веси всю злобу твою, юже весть сердце твое, яже сотворил еси давиду отцу моему: и возврати Господь злобу твою на главу твою:</p>
<p>и царь соломон благословен, и престол давидов будет готов пред Господем во веки.</p>
<p>И заповеда царь соломон ванею сыну иодаеву: и изыде, и уби его, и умре (семей).</p>
<h4>3</h4>
<p>Егда же царство утвердися в руце соломона, сватовство сотвори соломон с фараоном царем египетским: и поят дщерь фараоню и введе ю во град давидов, дондеже сконча здати дом свой и дом Господень и стену Иерусалима окрест.</p>
<p>Обаче людие тогда бяху жруще на высоких, яко не бе создан дом Господеви даже до дне онаго.</p>
<p>И возлюби соломон Господа, ходити в заповеданиих давида отца своего, токмо на холмех жряше и кадяше.</p>
<p>И воста соломон, и иде в гаваон пожрети тамо, яко тамо бе высота велия: тысящу всесожжения вознесе на жертвеннице в гаваоне.</p>
<p>И явися Господь соломону во сне нощию и рече ему: проси что хощеши себе.</p>
<p>И рече соломон: ты сотворил еси с рабом твоим давидом отцем моим милость велию, якоже ходи пред тобою истиною и правдою и правым сердцем с тобою, и сохранил еси ему милость великую сию, еже дати сыну его седети на престоле его, якоже днесь:</p>
<p>и ныне, Господи Боже мой, ты дал еси раба твоего вместо давида отца моего: и аз есмь отрочищь мал, и не вем исхода моего и входа моего:</p>
<p>раб же твой посреде людий твоих, ихже избрал еси людий многих, иже не изочтутся от множества:</p>
<p>и даси рабу твоему сердце смыслено слышати и судити люди твоя в правде, еже разумевати посреде добра и зла: яко кто может судити людем твоим тяжким сим?</p>
<p>И угодно бысть слово сие пред Господем, яко испроси соломон глагол сей.</p>
<p>И рече Господь к нему: занеже просил еси от мене глагола сего, и не просил еси от мене дний многих, и не просил еси богатства, ниже просил еси душ враг твоих, но испросил еси себе разума, еже слышати суд:</p>
<p>се, сотворих по глаголу твоему, се, дах ти сердце смыслено и мудро: якоже ты, не бысть муж прежде тебе и по тебе не востанет подобен тебе:</p>
<p>и яже не просил еси, дах тебе, и богатство и славу, якоже ты, не бысть муж подобен тебе в царех во вся дни твоя:</p>
<p>и аще пойдеши путем моим сохранити заповеди моя и повеления моя, якоже хождаше давид отец твой, и умножу дни твоя.</p>
<p>И возбудися соломон, и се, сновидение. И воста, и иде во Иерусалим, и ста пред лицем жертвенника, пред лицем кивота завета Господня в сионе, и вознесе всесожжения и сотвори мирная, и сотвори пир велий себе и всем отроком своим.</p>
<p>Тогда явистеся две жене блуднице пред царем и стасте пред ним.</p>
<p>И рече жена едина: во мне, господи мой: аз и жена сия жихоме в дому единем и родихоме в дому:</p>
<p>и бысть по третием дни рождения моего, и роди и жена сия: и бехом купно, и не бе никтоже с нами, кроме обоих нас в дому:</p>
<p>и умре сын жены сея в нощи, яко лежа на нем:</p>
<p>и воста в полунощи, и взя отроча мое от объятий моих, и успи е на лоне своем, а отроча свое умершее положи на лоне моем:</p>
<p>и востах заутра накормити отроча мое, и обретох и мертво: и се, разсмотрих его рано, и се, не бе сын мой, егоже родих:</p>
<p>И рече другая жена: ни, но се есть сын мой живый, се же есть сын твой умерый. И прястеся пред царем.</p>
<p>И рече има царь: ты глаголеши, яко сей сын мой живый, сын же сея мертвый: и ты глаголеши: ни, но живый есть сын мой, твой же сын умерший.</p>
<p>И рече царь: принесите ми мечь. И принесоша мечь пред царя.</p>
<p>И рече царь: разсецыте отроча ссущее живое на двое, и дадите половину его сей, и другую половину оней.</p>
<p>И отвеща жена, еяже бе сын живый, и рече ко царю, понеже смятеся утроба ея о сыне ея, и рече: во мне, господи мой, дадите ей отроча живое, смертию же не умертвите его. И та рече: да не будет ни мне, ни тебе, но пресецыте е.</p>
<p>И отвеща царь и рече: дадите детище живо жене рекшей: дадите сей е, смертию же не умертвите его: сия мати его.</p>
<p>И слыша весь израиль суд сей, имже суди царь, и убояшася от лица царева, разумеша бо, яко разум Божий в нем еже творити оправдания.</p>
<h4>4</h4>
<p>И бе царь соломон царствуяй над израилем.</p>
<p>И сии старейшины иже беша с ним:</p>
<p>азариа сын садоков, жрец: елиаф и ахиа сынове сивины, книгочии: и иосафат сын ахилудов, напоминатель:</p>
<p>и ванеа сын иодаев над силою: и садок и авиафар, иерее:</p>
<p>и азариа сын нафань над настоятелми: и завуф сын нафань друг царев:</p>
<p>и ахисар бе строитель, и елиав сын сафатов над отечеством: и адонирам сын авдонов над даньми.</p>
<p>И у соломона бяху дванадесять приставник над всем израилем, еже подаяти царю и дому его: по месяцу в лете бываше един, еже подаяти,</p>
<p>и сия имена их: вен сын оров на горе ефремли, един:</p>
<p>сын дакарь во махемате и во висаламине и вефсамисе и елоне, даже до вефанана, един:</p>
<p>сын седов во аравофе, сего сохо и вся земля оферова:</p>
<p>сына аминадавля вся неффадор: тефаф дщи соломоня бе ему в жену, един:</p>
<p>вана сын ахилуфов во ифаанахе и магеддо и весь дом саныи, иже при сесафане под езраелем, и от вифсана даже до савелмаула, даже до маевер лукам, един:</p>
<p>сын наверов в равофе галаадстем: сему область ергав в васане, шестьдесят градов великих огражденных стенами, и вереи медяны, един:</p>
<p>ахинадав сын саддов во маанаиме:</p>
<p>ахимаас в неффалиме: и сей поят васемафу дщерь соломоню в жену, един:</p>
<p>ваана сын хусиин во асире и во ваалофе, един:</p>
<p>иосафат сын фаруев во иссахаре,</p>
<p>семей сын илы во вениамине,</p>
<p>гавер сын адаев в земли галааде, в земли сиона царя есевонска и ога царя васанска, и насиф един в земли иудове.</p>
<p>Иуда и израиль мнози аки песок иже при мори во множестве, ядуще и пиюще и веселящеся.</p>
<p>И соломон бе началствуяй во всех царствах, от реки земли филистимския и даже до предел египетских, (и бяху) приносяще дары и работающе соломону во вся дни живота его.</p>
<p>И сия потребная соломону в день един: тридесять мер муки семидалныя и шестьдесят мер муки смешаныя,</p>
<p>десять телцев избранных и двадесять волов тучных и сто овец, кроме еленей и серн и птиц, избранна от избранных тучна.</p>
<p>Понеже бе началствуяй во всех об он пол реки от фапсы и даже до газы, над всеми царми об он пол реки, и мир бе ему от всех стран окрест.</p>
<p>И живяху иуда и израиль безпечально, кийждо под виноградом своим и под смоковницею своею, ядуще и пиюще, от дана и даже до вирсавии, во вся дни соломона.</p>
<p>И бяше у соломона четыредесять тысящ кобылиц в колесницы и двадесять тысящ конник.</p>
<p>И тако подаяху приставники царю соломону, и вся повеленная на трапезу цареву, кийждо в месяц свой, не пременяюще словесе:</p>
<p>и ячмень и плевы конем, и колесницами привозяху на место, идеже бе царь, кийждо по чину своему.</p>
<p>И даде Господь смысл и мудрость соломону многу зело, и широту сердца, яко песок иже при мори:</p>
<p>и умножися мудрость соломонова зело, паче смысла всех древних человек и паче всех смысленных египетских:</p>
<p>и умудрися паче всех человек, и умудрися паче гефана езраилитнна и емана, и халкада и дарды, сына самадова, и прославися имя его во всех странах окрест.</p>
<p>И изглагола соломон три тысящы притчей, и быша песни его пять тысящ:</p>
<p>и глагола о древех, от кедра иже в ливане и даже до иссопа исходящаго из стены: и глагола о скотех и о птицах и о гадех и о рыбах.</p>
<p>И прихождаху вси людие слышати премудрость соломоню: и приимаше дары от всех царей земных, елицы слышаху премудрость его.</p>
<h4>5</h4>
<p>И посла хирам царь тирский отроки своя к соломону: услыша бо, яко помазаша его на царство вместо давида отца его, яко любяше хирам давида во вся дни.</p>
<p>И посла соломон к хираму, глаголя:</p>
<p>ты веси отца моего давида, яко не возможе создати дому имени Господа Бога моего, от лица противных, окруживших его, дондеже даде я Господь под стопы ног его:</p>
<p>и ныне упокои Господь Бог мой мне окрест, несть наветника, ниже сопротивника лукаваго:</p>
<p>и се, аз глаголю создати дом имени Господа Бога моего, якоже глагола Господь Бог к давиду отцу моему, глаголя: сын твой, егоже дам вместо тебе на престол твой, той созиждет дом имени моему:</p>
<p>и ныне заповеждь, да насекут ми древ от ливана, и се, раби мои с рабы твоими, и мзду трудов твоих дам ти по всему елика речеши, понеже ты веси, яко несть нам ведущаго древа сещи, якоже сидоняне.</p>
<p>И бысть егда услыша хирам словеса соломоня, возрадовася зело и рече: благословен Бог днесь, иже даде давиду сына разумна над людьми сими многими.</p>
<p>И посла хирам к соломону, глаголя: слышах о всех, ихже ради послал еси ко мне: аз сотворю все хотение твое о древах кедровых и певговых:</p>
<p>слуги мои изнесут я от ливана к морю, и аз положу я в складения на место, идеже возвестиши мне, и довезу я тамо: и ты возмеши, и сотвориши хотение мое, еже дати хлебы дому моему.</p>
<p>И бе хирам дая соломону кедры и певги и всю волю его.</p>
<p>И даде соломон хираму двадесять тысящ мер пшеницы, и пищу дому его, и двадесять тысящ мер елеа чистаго: по сему даваше соломон хираму на всяко лето.</p>
<p>И Господь даде соломону премудрость, якоже глагола ему. И бе мир между хирамом и между соломоном, и положиша завет между собою.</p>
<p>И взя царь дань от всего израиля, и бе дань тридесять тысящ мужей.</p>
<p>И посла я в ливан, десять тысящ на месяц в премену: месяц быша в ливане и два месяца в дому своем: и бяше адонирам над данию.</p>
<p>И бяше соломону седмьдесят тысящ носящих бремена и осмьдесят тысящ секущих камение в горе,</p>
<p>кроме старейшин приставленых над делами соломоними, три тысящы и шесть сот приставник делающих дела.</p>
<p>И заповеда царь, и взяша камение великое, камение честное на основание храма, и камение нетесаное.</p>
<p>И истесаша сынове соломони и сынове хирамли и каменосечцы гевалстии: и изготовиша камения и древа в три лета.</p>
<h4>6</h4>
<p>И бысть в четыредесятное и в четвертосотное лето исхода сынов израилевых из египта, в лето четвертое, в месяц вторый, царствующу царю соломону над израилем, и созда храм Господеви.</p>
<p>И храм, егоже созда соломон царь Господеви, (бяше) шестьдесят лакот долгота его, и двадесяти лакот широта его, и тридесяти лакот высота его:</p>
<p>и притвор, иже пред лицем храма, двадесяти лакот долгота его в широту дому, и десяти лакот широта его пред лицем дому: и созда храм, и соверши его.</p>
<p>И сотвори храму окна преклонены сокровены.</p>
<p>И созда на стене дому притворы около храма и давира.</p>
<p>И сотвори бока около, бок иже с низу, пяти лакот широта его, и средний шести лакот широта, и третий седми лакот широта его: понеже разстояние дому сотвори окрест внеуду храма, яко да не досязают стен храма.</p>
<p>И храму зиждему сущу, камением краесекомым нетесаным создася: млат же, и теслица, и всякое орудие железно не слышася в храме, егда созидатися ему.</p>
<p>И двери бока нижняго под стеною храма десною, и извиенный восход до средины, а от средины до трекровных.</p>
<p>И созда храм, и соверши его: и обстави храм дсками кедровыми.</p>
<p>И сотвори вязания окрест всего храма, пять лакот в высоту его, и связа вязание древом кедровым.</p>
<p>И бысть слово Господне к соломону, глаголющее:</p>
<p>храм сей егоже ты созидаеши, аще пойдеши по заповедем моим, и судбы моя сотвориши, и сохраниши вся повеления моя, еже пребывати в них, утвержу слово мое с тобою, еже глаголах давиду отцу твоему,</p>
<p>и вселюся посреде сынов израилевых, и не оставлю людий моих израиля.</p>
<p>И созда соломон храм, и сконча его.</p>
<p>И созда стены храму внутрь древом кедровым, от земли храма и даже до стен и даже до верха: около обстави содержащая древами внутрьуду и укрепи внутрь храма боками певговыми.</p>
<p>И созда двадесяти лакот от края стены бок един от земли даже до верха: и сотвори ему внутрь от давира стену до святая святых.</p>
<p>И четыредесяти лакот бяше храм: сей (есть) храм внутреннейший.</p>
<p>И от кедра во храме внутрь постави плетение и дщицы и ваяния вся кедрова: камень не являшеся.</p>
<p>Пред лицем давира, посреде храма внутрь уготова поставити тамо кивот завета Господня.</p>
<p>И пред лицем давира двадесяти лакот долгота, и двадесяти лакот широта, и двадесяти лакот высота его, и объят его златом чистым: и сотвори олтарь кедровый: и повлече соломон храм внутрь златом чистым, и пригвозди гвоздми златыми пред лицем давира, и объят и златом.</p>
<p>И весь храм объят златом до скончания всего храма.</p>
<p>И все внутрь давира покры златом.</p>
<p>И сотвори в давире два херувима от древ кипарисных, десять лакот мерою величество:</p>
<p>и пяти лакот крило херувима единаго, и пяти лакот крило его второе, десяти лакот от края крила его до края крила его:</p>
<p>и десяти лакот такожде (мера) херувиму второму, мера едина совершение едино обоим херувимом:</p>
<p>и высота херувима единаго десять лакот, такожде и второму херувиму.</p>
<p>И постави оба херувима посреде храма внутренняго: и простираху крила своя, и досязаше крило едино до стены храма, и крило другаго херувима досязаше до стены вторыя: и крила их яже бяху посреде храма, касашеся крило с крилом:</p>
<p>и объяты быша херувимы златом.</p>
<p>И на всех стенах храма около ваяния написа подобием херувимов, и финики, и изваянна произницающая внутрьуду и внеуду.</p>
<p>И помост храма из внутрьуду и внеуду объят златом.</p>
<p>И входу давира сотвори двери от древ смерчиих, и праги пятеричны,</p>
<p>и двои двери от древ певговых, и изваяния на них изваяна, херувимы, и финики, и дщицы простертыя, и объят я златом, и бяше златом устроено до херувимов и до фиников.</p>
<p>И тако сотвори вратом храма: и праги от древ смерчиих, притворы четверогубо.</p>
<p>И на обоих дверях древа певгова: два затвора дверь едина и вереи их, и два затвора дверь вторая вращающаяся в себе,</p>
<p>(на нихже сотвори) изваянныя херувимы и финики, и дщицы простертыя, и объятыя златом свешеным на изображение.</p>
<p>И созда двор внутренний: в три ряда нетесаных, и ряд тесанаго кедра около.</p>
<p>В лето четвертое основа храм Господень в месяце зии, во вторый месяц.</p>
<p>Во единонадесятое лето в месяце вул, сей месяц осмый, совершися храм по всему словеси своему и по всему устроению своему: и созда его в седмь лет.</p>
<h4>7</h4>
<p>И дом свой созда соломон треминадесять леты, и соверши соломон весь дом свой.</p>
<p>И созда дом древом ливанским, сто лакот долгота его, и тридесять лакот высота его, и пятьдесят лакот широта его, и три ряды столпов кедровых, и рамена кедрова столпом.</p>
<p>И покры дсками кедровыми дом свыше над странами столпов: и число столпов четыредесять и пять,</p>
<p>по пятинадесяти ряд: и окон три ряда, и камара над камарою трегубо.</p>
<p>И вся двери и камары четвероуголны притворени: от дверий над дверми трегубо.</p>
<p>И елам столпов, пятьдесят лакот в долготу, и тридесять лакот в широту привязани ко еламу пред лицем их: и столпи и толстота пред лицем того елама.</p>
<p>И елам престолов идеже судити, елам судилища, и покры и от земли даже до верха дщицами кедровыми.</p>
<p>И дом в немже живяше, двор един распростерт сим по делу сему: и дом созда дщери фараони, юже взя соломон, по еламу сему.</p>
<p>Вся сия бяху от каменей драгоценных изваяна от разстояния внутрьуду, и от основания до крова.</p>
<p>И внеуду ко двору великому основаному камением драгим великим, камением десяти лакот и осми лакот,</p>
<p>и с верху честным камением, по тойже мере несеченых, и кедрами.</p>
<p>Окрест двора великаго три ряда нетесаных, и ряд тесанаго кедра: и созда двор храма внутреннейший притвора дому сущаго пред лицем храма.</p>
<p>И посла царь соломон в тир, и взя хирама от тира,</p>
<p>сына жены вдовицы, и той бе от колена неффалимля: и отец его бе муж тирин, делатель меди, и исполнен художества и разума и ведения, еже делати всяко дело медяное. И приведоша его ко царю соломону: и сотвори вся дела:</p>
<p>и слия два столпа еламу храма, осминадесяти лакот высота столпа, и окрест мера его четыренадесятих лакот окружаше его толстота столпа: четырех перстов вглубления: такожде бе и вторый столп:</p>
<p>и два возложения сотвори, лежати на главах столпов излиянная от меди: пяти лакот высота возложения единаго, и пяти лакот высота возложения втораго:</p>
<p>и сотвори две мрежи еже покрыти возложения столпов: и мрежу возложению единому, и мрежу возложению второму:</p>
<p>и дело висимо, два ряда яблок медяных сомрежены, дело висимо, ряд над рядом: такожде сотвори возложению второму:</p>
<p>и возложения на главах столпов, подобна крину, якоже во еламе, четырех лакот:</p>
<p>и строение над обоими столпами, и свыше стран возложение строения, и яблоков двести рядов около на вторей главе.</p>
<p>И постави столпы во еламе храма: и постави столп един и нарече имя ему иахун, и постави столп вторый и нарече имя ему воос.</p>
<p>И на главах столпов дело криново, и сконча дело столпов.</p>
<p>И сотвори море лияно десять лакот от края до края его, кругло окрест его: пять лакот высота его, и объятие его тридесять лактей окружаше е окрест:</p>
<p>и подкрепления под краем его окрест, окружаху е десять лакот около: два ряда подкреплений слиты во слиянии его стояща.</p>
<p>И дванадесять волов под морем, три зрящии на север, и три зрящии на юг, и три на запад, и три на восток, и вся задняя их внутрьуду, и море верху их.</p>
<p>И устие его бяше яко устие потиря прозябающаго крина, и толстота его на длань.</p>
<p>И сотвори десять мехонофов медяных, пять лакот долгота мехонофа единаго, и четыри лакти широта его, и шесть лакот высота его:</p>
<p>и сие дело мехонофов, споеное о себе и споеное посреде произницающих:</p>
<p>и на споениих их посреде произницающих львы и волы и херувимы, и над произницающими, такожде и свыше и снизу львов и волов места, дело низхождения:</p>
<p>и четыри колеса медна и мехонофу коемуждо, и придержания медяна, и четыри части их, и рамена их под умывалницами, и рамена слияная об ону страну коегождо прилежаще.</p>
<p>И уста его внутрь главы, и выше единаго лактя, и уста его кругла: дело такожде лактя единаго и пол лактя: и на устах его изваяния, и междустолпия их четвероуголна, а не кругла.</p>
<p>И четыри колеса под междустолпиями, и руце в колесех в мехонофе: и высота единаго колеса лакоть и пол.</p>
<p>И дело колес, яко дело колес колесницы: руце их и выи их, и хребты их и делания их вся лияна.</p>
<p>Четыри рамена на четырех углех мехонофа единаго, и от мехонофа рамена его.</p>
<p>И на главе мехонофа пол лактя величество его, кругло окрест над главою мехонофовою: и начало рук его и спаяния его от него: и отверзашеся в началех рук своих.</p>
<p>И спаяния его подобия херувимов и львов и фиников стоящая, держащееся коеждо противу лица его внутрь и окрест.</p>
<p>По томужде сотвори вся десять мехонофы, по чину единому и по мере единей, мера едина всем.</p>
<p>И сотвори десять конобов медяных вмещающих по четыредесяти мер во един коноб, мерою четырех лактей: коноб един на коемждо мехонофе, от десяти мехонофов.</p>
<p>И постави пять мехонофов по десней стране храма на восток, и пять по левей стране храма: и море от страны храма одесную на востоки в угле полуденнем.</p>
<p>И сотвори хирам конобы и теплицы и фиалы: и сконча хирам вся дела творя, яже творяше цареви соломону во храме Господни:</p>
<p>столпа два, и обвития столпов над главами столпов два: и мрежи две, еже покрывати оба обвития изваяных, яже на столпех суть:</p>
<p>яблоков медяных четыреста обема мрежема, два ряда яблоков мрежи единей, покрывати оба обвития мехонофа, яже на обоих столпех:</p>
<p>и мехонофов десять и конобов десять на мехонофе:</p>
<p>и море едино, и волов дванадесять под морем:</p>
<p>и конобы и теплицы и фиалы, и вся сосуды, яже сотвори хирам царю соломону во храме Господни: и столпов четыредесять и осмь дому царева и дому Господня: вся дела царева, яже сотвори хирам, быша медяна вся.</p>
<p>Близ иордана слия их царь в толстоте земли, между сокхофом и между сирамом.</p>
<p>Не бе веса меди, от неяже творяше вся дела сия, от множества зело, не бе предела весу меди.</p>
<p>И даде царь соломон вся сосуды, яже сотвори во храм Господень: олтарь златый и трапезу, на нейже хлебы приношения, златую,</p>
<p>и свещники пять одесную и пять ошуюю пред лицем давира (святая святых) златыя спаяны, и лампады, и светилники, и щипцы златыя,</p>
<p>и преддверие, и гвоздие, и фиалы и блюда и кадилницы златы спаяны: и вереи врат дому внутренняго святаго святых, и двери храма златыя.</p>
<p>И совершися дело, еже сотвори соломон во храме Господни: и внесе соломон святая давида отца своего и вся святая соломонова, сребро и злато, и сосуды даде в сокровище храма Господня.</p>
<h4>8</h4>
<p>И собра царь соломон вся старейшины израилевы, вся начала колен, старейшины отечеств сынов израилевых к себе во сион, еже пренести кивот завета Господня от града давидова: той есть сион.</p>
<p>И собрашася ко царю соломону вси людие израилевы в месяц афаним в праздник: сей есть месяц седмый.</p>
<p>И приидоша вси старейшины израилевы, и взяша иерее кивот,</p>
<p>и вознесоша кивот Господень, и скинию свидения, и вся сосуды святыя яже во скинии свидения: и вознесоша я иерее и левити.</p>
<p>Царь же соломон и весь собор израилский, собравшеся к нему, с ним пред кивотом жряху волы и овцы несочтенны, безчисленны от множества.</p>
<p>И внесоша иерее кивот завета Господня на место его во давир храма, во святая святых, под крила херувимов.</p>
<p>Херувими бо беша распростерше криле над местом кивота: и окрываху херувими над кивотом и над святыми его сверху.</p>
<p>И обдержаста освященая: и зряхуся главы освященных от святых к лицу давира, и не являхуся вне.</p>
<p>Не бе в кивоте токмо две скрижали каменны, скрижали завета, ихже положи моисей в хориве, яже завеща Господь со сынами израилевыми, внегда исходити им от земли египетския.</p>
<p>И бысть егда изыдоша иерее из святилища, и облак исполни храм Господень,</p>
<p>и не можаху иерее стати служити от лица облака, яко исполни слава Господня храм.</p>
<p>Тогда рече соломон: Господь рече еже обитати во мгле,</p>
<p>аз же создах дом имени твоему свят тебе и готов, и престолу твоему, еже обитати тебе в нем во веки.</p>
<p>И обрати царь лице свое и благослови царь всего израиля: весь же собор израилев стояше.</p>
<p>И рече (царь): благословен Господь Бог израилев днесь, иже глагола усты своими о давиде отце моем и рукама своима исполни, глаголя:</p>
<p>от дне в оньже изведох люди моя израиля из египта, не избрах града от всех племен израилевых на создание храму, еже быти имени моему тамо: но избрах во Иерусалиме быти имени моему тамо: и избрах давида быти ему властелину над людьми моими израилем:</p>
<p>и бысть на сердцы отцу моему давиду, еже создати храм имени Господа Бога израилева,</p>
<p>и рече Господь к давиду отцу моему: понеже взыде на сердце твое еже создати храм имени моему, добре сотворил еси, яко бысть на сердцы твоем:</p>
<p>обаче ты не созиждеши храма, но разве сын твой, иже изыде из чресл твоих, той созиждет храм имени моему:</p>
<p>и возстави Господь глаголгол свой егоже глагола: и востах вместо давида отца моего, и седох на престоле израилеве, якоже глагола Господь, и создах храм имени Господа Бога израилева,</p>
<p>и поставих тамо место кивоту, в немже есть тамо завет Господень, егоже завеща Господь со отцы нашими во извождении их из земли египетския.</p>
<p>И ста соломон пред лицем олтаря Господня пред всем собором израилевым и воздвиже руце свои на небо,</p>
<p>и рече: Господи Боже израилев, несть якоже ты Бог на небеси горе и на земли низу, храняй завет и милость рабу твоему ходящему пред тобою всем сердцем своим,</p>
<p>яже сохранил еси рабу твоему давиду отцу моему: ибо глаголал еси усты твоими и рукама твоима совершил еси, якоже день сей:</p>
<p>и ныне, Господи Боже израилев, сохрани рабу твоему давиду отцу моему, яже рекл еси ему, глаголя: не оскудеет муж от лица моего седяй на престоле израилеве, токмо аще сохранят чада твоя пути своя, еже ходити предо мною, якоже ходил еси предо мною:</p>
<p>и ныне, Господи Боже израилев, да уверится глаголгол твой, егоже рекл еси давиду отцу моему:</p>
<p>яко аще истинно вселится Бог с человеки на земли? аще небо и небо небесе не довлеют ти, кольми паче храм сей, егоже создах имени твоему?</p>
<p>и да призриши на молитву мою, Господи Боже израилев, послушати молитвы, еюже молится раб твой пред тобою к тебе днесь,</p>
<p>да будут очи твои отверсты на храм сей день и нощь, на место о немже рекл еси: будет имя мое тамо на услышание молитвы, еюже молится раб твой на месте сем день и нощь:</p>
<p>и услышиши молитву раба твоего и людий твоих израиля, о нихже помолятся на месте сем: и ты услышиши на месте обиталища твоего на небеси, и сотвориши и помилуеши:</p>
<p>елика аще согрешит кийждо ко искреннему своему, и аще приимет на него клятву еже кляти его, и приидет, и исповесть пред лицем олтаря твоего в храме сем:</p>
<p>и ты услышиши от небесе, и сотвориши суд людем твоим израилю: осудити беззаконнаго, дати путь его на главу его, и оправдити праведнаго, дати ему по правде его:</p>
<p>егда падут людие твои израиль пред враги, яко согрешат ти, и обратятся к тебе, и исповедятся имени твоему, и помолятся и возглаголют молитву к тебе в храме сем:</p>
<p>и ты услышиши с небесе, и милостив будеши о согрешениих людий своих израиля, и возвратиши я в землю, юже дал еси отцем их:</p>
<p>внегда заключитися небеси и не быти дождю, яко согрешат ти, и помолятся на месте сем, и исповедятся имени твоему, и от грех своих обратятся, егда смириши их:</p>
<p>и услышиши с небесе, и милостив будеши о гресех раба твоего и людий твоих израиля: яко явиши им путь благий ходити по нему, и даси дождь на землю, юже дал еси людем твоим в достояние:</p>
<p>глад аще будет, смерть аще будет, егда будет возжжение, гусеницы, ржа аще будет, и аще оскорбят я врази их в единем от градов их: все противное, всяка болезнь,</p>
<p>всяка молитва, всяко моление аще будет всякому человеку от людий израилевых, егда познает кийждо болезнь сердца своего, и воздвигнет руце свои в храме сем:</p>
<p>и ты услышиши от небесе, от готоваго жилища твоего, и милостив будеши, и сотвориши, и даси коемуждо по путем его, якоже увеси сердце его, яко ты един токмо веси всех сердца сынов человеческих:</p>
<p>да боятся тебе вся дни, в няже поживут на земли, юже дал еси отцем нашым:</p>
<p>и чуждему, иже несть от людий твоих израиля, той аще приидет от земли издалеча ради имене твоего, зане услышат имя твое велико, и руку твою крепкую, и мышцу твою высокую,</p>
<p>и приидет, и помолится на месте сем:</p>
<p>и ты услышиши с небесе от готоваго жилища твоего, и сотвориши по всем, в еликих аще призовет тя чуждий, яко да уразумеют вси людие земнии имя твое и убоятся тебе, якоже людие твои израиль, и разумеют, яко имя твое наречеся на храме сем, егоже создах:</p>
<p>егда изыдут людие твои на брань на враги своя, путем имже возвратиши я, и помолятся именем Господним путем града, егоже избрал еси себе, и ко храму, егоже аз создах имени твоему:</p>
<p>и ты услышиши с небесе молитву их и моления их, и сотвориши оправдание им:</p>
<p>яко согрешат ти, яко несть человек, иже не согрешит, и разгневаешися на ня, и предаси я пред враги, и попленят их пленящии в землю далече, или близ,</p>
<p>и обратят сердца своя в земли, аможе преселишася, и обратятся, и помолятся тебе в земли преселения своего, глаголюще: согрешихом, беззаконновахом, неправдовахом:</p>
<p>и обратятся ко тебе всем сердцем своим и всею душею своею в земли враг своих, аможе превел еси их, и помолятся к тебе по пути земли своея, юже дал еси отцем их, и ко граду, егоже избрал еси, и ко храму, егоже создах имени твоему:</p>
<p>и услышиши от небесе, от готоваго жилища твоего молитву их и моление их, и сотвориши оправдание им,</p>
<p>и милостив будеши неправдам их, имиже согрешиша ти, и по всем отметанием их, имиже отвергошася тебе, да даси их в щедроты пред пленившими их, и ущедрят я:</p>
<p>яко людие твои и наследие твое суть, ихже извел еси из земли египетския от среды пещи железныя:</p>
<p>и да будут уши твои и очи твои отверсты на молитву раба твоего и к молению людий твоих израиля, послушати их о всех, о нихже призовут тя,</p>
<p>яко ты избрал еси я себе в наследие от всех людий земли, якоже глаголал еси рукою раба твоего моисеа, внегда извести тебе отцы нашя из земли египетския, Господи Господи. Тогда глагола соломон о храме, егда соверши созидати его: солнце познано сотвори на небеси: Господь рече пребывати во мгле: созижди храм мой, храм благолепный себе, еже пребывати в новости: не сие ли писано в книгах песни?</p>
<p>И бысть егда сконча соломон моляся ко Господу всею молитвою и молением сим, и воста от лица олтаря Господня припад на колена своя, и руце свои возде на небо,</p>
<p>и ста, и благослови весь собор израилев, гласом велиим глаголя:</p>
<p>благословен Господь (Бог) днесь, иже даде покой людем своим израилю, по всем елика глагола: не пременися слово ни едино во всех словесех его благих, имиже глагола рукою моисеа раба своего:</p>
<p>да будет Господь Бог наш с нами, якоже бе со отцы нашими: да не оставит нас, ниже да отвратит нас,</p>
<p>преклонити сердца наша к нему, еже ходити во всех путех его и хранити вся заповеди его и повеления его и оправдания его, яже заповеда отцем нашым:</p>
<p>и да будут словеса сия, имиже молихся пред Господем Богом нашим днесь, приближающеся Господу Богу нашему день и нощь, еже творити оправдания рабу твоему и оправдания людем твоим израилю во вся дни:</p>
<p>яко да разумеют вси людие земли, яко Господь Бог той сам Бог, и несть инаго,</p>
<p>и да будут сердца наша совершенна ко Господу Богу нашему преподобно ходити в повелениих его и хранити заповеди его, якоже день сей.</p>
<p>И царь и вси сынове израилевы пожроша жертву пред Господем.</p>
<p>И пожре царь соломон жертвы мирныя, яже пожре Господу, волов двадесять две тысящы и овец сто и двадесять тысящ. И обнови царь храм Господень и вси сынове израилевы.</p>
<p>В той день освяти царь (соломон) средину двора, яже пред лицем храма Господня: яко сотвори тамо всесожжение и дары, и жертвы и тучная мирных, яко олтарь медяный, иже пред Господем, мал бе, еже не возмощи вместити всесожжения даров и жертвы мирных.</p>
<p>И сотвори соломон праздник в той день, и весь израиль с ним, собор велий, от входа емафа даже до реки египта, пред Господем Богом нашим, у храма, егоже созда, ядый и пия и веселяся пред Господем Богом нашим седмь дний,</p>
<p>и во осмый день распусти люди. И благословиша царя, и идоша кийждо в домы своя, радующеся веселым сердцем о благих, яже сотвори Господь давиду рабу своему и израилю людем своим.</p>
<h4>9</h4>
<p>И бысть егда сконча соломон зиждяй храм Господень и дом царев и всякое дело свое соломон, елика восхоте сотворити,</p>
<p>и явися Господь соломону вторицею, якоже явися ему в гаваоне,</p>
<p>и рече к нему Господь: услышах глас молитвы твоея и моления твоего, имже молился еси предо мною: сотворих ти по всей молитве твоей, и освятих храм сей, егоже создал еси, еже положити имя мое тамо во веки, и будут очи мои ту и сердце мое во вся дни:</p>
<p>и ты аще пойдеши предо мною, якоже ходи давид отец твой в преподобии сердца и в правоте, и еже творити по всем, яже заповедах ему, и повеления моя и заповеди моя сохраниши:</p>
<p>и возставлю престол царствия твоего во израили во веки, якоже глаголах к давиду отцу твоему, глаголя: не оскудеет ти муж властелин во израили:</p>
<p>аще же отвращающеся отвратитеся вы и чада ваша от мене и не сохраните заповедий моих и повелений моих, яже даде моисей пред вами, и пойдете и поработаете богом иным и поклонитеся им:</p>
<p>и изрину израиля из земли, юже дах им, и храм сей, егоже освятих имени моему, отвергу от лица моего: и будет израиль в погубление и во глаголание всем людем:</p>
<p>и дом сей будет высокий, всяк преходяй сквозе его ужаснется, и возсвищет и речет: чесо ради сотвори Господь тако земли сей и храму сему?</p>
<p>и рекут: понеже оставиша Господа Бога своего, иже изведе отцы их из египта, из дому работы, и прияша боги чуждыя, и поклонишася им, и поработаша им, сего ради наведе на ня Господь зло сие.</p>
<p>И бысть по двадесяти летех, в няже созда соломон два домы, храм Господень и дом царев,</p>
<p>хирам царь тирский помогаше соломону древы кедрскими и древы певговыми и златом и всем хотением его: тогда даде соломон хираму двадесять градов в земли галилейстей.</p>
<p>И изыде хирам из тира и пойде в галилею видети грады, яже даде ему соломон: и не быша ему угодни,</p>
<p>и рече: что гради сии, яже дал ми еси, брате? И нарече я предел (хавуль), до днешняго дне.</p>
<p>И принесе хирам соломону сто и двадесять талант злата.</p>
<p>Сие же есть число даяния еже принесе царь соломон, да созиждет храм Господень и дом царев, и мелон и стену Иерусалимску и краеградие еже оградити стену града давидова, и асур и магедо и газер.</p>
<p>Фараон царь египетский взыде и взя газер и сожже и огнем, и ханаана живущаго во граде том погуби: и даде его в дар дщери своей, жене соломони.</p>
<p>И согради соломон газер и вефорон нижний,</p>
<p>и валааф и фамор в пустыни.</p>
<p>И вся грады крепкия, иже быша соломону, и вся грады, идеже бяху колесницы, и вся грады, идеже бяху конницы его, и все еже бысть угодно царю соломону, созда во Иерусалиме, и в ливане и во всей земли царства своего.</p>
<p>Всех людий оставшихся от аморреа и хеттеа, и ферезеа и хананеа, и евеа и иевусеа и гергесеа, не сущих от сынов израилевых,</p>
<p>сынов их оставшихся по них на земли, ихже не возмогоша сынове израилевы потребити их, царь соломон поработи их даяти дань даже до дне сего:</p>
<p>от сынов же израилевых не даде в работу соломон, яко тии бяху мужие храбрии, и отроцы его, и князи его, и тристаты его, и воеводы колесниц его, и конницы его.</p>
<p>И бяху старейшины приставленным над делы царя соломона, пять сот пятьдесят повелевающии людем делающым дело.</p>
<p>Дщерь же фараона прейде из града давидова в дом свой, егоже созда ей соломон, тогда созда мелон.</p>
<p>И приношаше соломон трижды в год всесожжения и мирныя жертвы на олтарь, егоже созижде Господу, и кадяше фимиам пред Господем: и соверши храм.</p>
<p>И сотвори царь соломон корабль в гасионе гаверстем, иже при елафе, при устии моря последняго, в земли едомстей.</p>
<p>И посла хирам на корабли от отрок своих мужы корабелники управляти ведущих море со отроки соломони:</p>
<p>и приидоша в софир, и взяша оттуду злата четыре ста и двадесять талант и принесоша царю соломону.</p>
<h4>10</h4>
<p>И царица савска услыша имя соломоне и имя Господне, и прииде искусити его притчами:</p>
<p>и прииде во Иерусалим с силою тяжкою зело: и на велблюдех привезоша ароматы и злата много зело, и камение драгое: и вниде к соломону и глагола ему вся, елика име на сердцы своем.</p>
<p>И возвести ей соломон вся глаголы ея: и не бе слово презрено от царя, егоже не возвести ей.</p>
<p>И виде царица савска весь смысл соломонь и дом егоже созда,</p>
<p>и снеди соломони, и жилища отроков его, и предстояние служащих ему, и облачение его, и виночерпцы его, и всесожжения его, яже приношаше во храме Господни, и вне себе бысть,</p>
<p>и рече к соломону царю: истинна суть словеса, яже слышах в земли моей,</p>
<p>о словесех твоих и о смысле твоем: и не ях веры глаголющым ми, дондеже приидох семо, и видеста очи мои: и се, несть ни пол того, якоже ми поведаша: приложил еси премудрость и благая к сим паче всякаго слуха, егоже слышах в земли моей:</p>
<p>блаженны жены твоя, блажени отроцы твои сии, иже предстоят пред тобою всегда, слышаще всякий смысл твой:</p>
<p>буди Господь Бог твой благословен, иже восхоте тя дати на престол израилев, понеже возлюби Господь израиля утвердити во веки и постави тя царя над ними творити суд в правде и в судбах их.</p>
<p>И даде соломону сто и двадесять талант злата, и ароматы многи зело, и камение драгое: не приидоша еще таковыя ароматы во множестве, яже даде царица савска царю соломону.</p>
<p>И корабль хирамль приносящь злато из софира, (и) принесе древа нетесана многа зело, и камение драгое.</p>
<p>И сотвори царь древом нетесаным подпоры храму Господню и дому цареву, и сопели и гусли певцем: не приидоша по сем таковая древеса нетесаная на земли, ниже видена быша где даже до дне сего.</p>
<p>И царь соломон даде царице савстей вся, елика восхоте и елики проси у него, кроме всех, яже даде ей рукама своима соломон царь, И возвратися, и отиде в землю свою, сама и вси отроцы ея.</p>
<p>И бе вес принесеннаго злата соломону во едино лето шесть сот и шестьдесят и шесть талант злата,</p>
<p>кроме даней от подданных и от купцов и от всех царей странных и от воевод земных.</p>
<p>И сотвори царь соломон триста копий златых кованных, по триста златых во едино копие вдела:</p>
<p>и триста щитов кованных златых, по три литры злата бяше на коемждо щите: и даде я царь во храм дубравы ливанския.</p>
<p>И сотвори царь престол от костей слоновых велий и позлати его златом искушеным:</p>
<p>шесть степеней престолу, и образы телцов престолу созади, и верх престола кругл бе созади его, и руце сюду и сюду на престоле седалища, и два льва стояща при руках,</p>
<p>и дванадесять львы стояще ту на шести степенех сюду и сюду: не бяше тако во всяком царстве.</p>
<p>И вси сосуди, иже бяху при царе соломоне, злати беша, и умывалницы златы и вси сосуди в храме дубравы ливанския златокованны: не бяше сребра, понеже за ничто бе сребро во дни соломони:</p>
<p>корабль бо фарсийский царю соломону на мори с корабли хирамлими, единою во триех летех прихождаше цареви корабль из фарсиса и приношаше злато и сребро, и зубы слоновы, и пифики и павы, и камение точеное и тесаное.</p>
<p>И возвеличися соломон паче всех царей земных и богатством и смыслом.</p>
<p>И вси царие земстии искаху видети лице соломона, еже бы услышати смысла его, егоже даде ему Господь в сердцы его:</p>
<p>и тии приношаху кийждо дары своя, и сосуды златы и сребряны, и ризы, стакти и сладкости, и кони и мски на всякое лето.</p>
<p>И собра соломон колесницы и кони, и бяху соломону четыредесять тысящ кобылиц в колесницы, и дванадесять тысящ конных: и постави я во градех колесниц, а (друзии бяху) у царя во Иерусалиме: и бе властелин всем царем от реки и до земли иноплеменник и до предел египта.</p>
<p>И сложи царь злато и сребро во Иерусалиме якоже камение, и кедры сложи якоже черничие, еже на поли во множестве.</p>
<p>И привождаху соломону кони от египта и от фекуя купцы царстии и куповаху от фекуя променою.</p>
<p>И прихождаху колесницы из египта за шесть сот сребреник, и конь за сто пятьдесят сребреник: такожде и ко всем царем хеттимским и сирийским по морю исхождаху.</p>
<h4>11</h4>
<p>И царь соломон бе женолюбив, и поя жены чуждыя, и дщерь фараоню, моавитяныни, амманитяныни, и аморреаныни,</p>
<p>от язык, ихже отрече Господь сыном израилевым: не входите в ня, и тии да не входят в вас, да не отвратят душ ваших вслед идол своих: к тем прилепися соломон любити,</p>
<p>и быша ему жен началных седмь сот, и подложниц триста.</p>
<p>И бысть в время старости соломони, и совратиша жены чуждия сердце его вслед богов иных, и не бе сердце его совершенно с Господем Богом его, якоже сердце давида отца его,</p>
<p>и хождаше соломон вслед астарта мерзости сидонския и вслед царя их, идола сынов аммоних.</p>
<p>И сотвори соломон лукавое пред Господем: и не хождаше вслед Господа, якоже давид отец его.</p>
<p>Тогда созда соломон высоко (капище) хамосу, идолу моавлю, и царю их, идолу сынов аммоних, и астарте, мерзости сидонстей, на горе яже пред Иерусалимом:</p>
<p>и тако сотвори всем женам своим чуждим, яже кадяху и жряху идолом своим.</p>
<p>И разгневася Господь на соломона, яко уклони сердце свое от Господа Бога израилева, и явльшагося ему дважды</p>
<p>и заповедавшаго ему дважды о словеси сем, весма не ходити ему вслед богов инех, но хранити и творити яже заповеда ему Господь Бог,</p>
<p>и рече Господь к соломону: понеже быша сия с тобою, и не сохранил еси заповедий моих и повелений моих, яже заповедах тебе, раздирая раздеру царство твое из руку твоею и дам е рабу твоему:</p>
<p>обаче во дни твоя не сотворю сих давида ради отца твоего: от руки же сына твоего отиму е:</p>
<p>токмо всего царства не возму, скипетр един дам сыну твоему давида ради раба моего и Иерусалима ради града, егоже избрах.</p>
<p>И воздвиже Господь противника на соломона адера идумеанина от семене царска во идумеи.</p>
<p>И бысть егда искорени давид едома, егда иде иоав воевода вой погребати побиенныя, изсече всяк мужеск пол во идумеи:</p>
<p>яко шесть месяц седяше тамо иоав и весь израиль во идумеи, дондеже изби всяк мужеск пол в идумеи:</p>
<p>и избеже адер сам и вси мужие идумейстии от отроков отца его с ним, и внидоша во египет: адер же бяше отрочищь мал.</p>
<p>И восташа мужие из града мадиамска, и приидоша в фаран, и взяша мужей с собою и приидоша к фараону царю египетскому. И вниде адер к фараону, и даде ему (царь) дом, и пищу определи ему, и землю даде ему.</p>
<p>И обрете адер благодать пред очима фараонима зело, и даде ему в жену сестру жены своея, сестру фекемины болшую.</p>
<p>И роди ему сестра фекемины адеру ганивафа сына своего, и воскорми его фекемина посреде сынов фараоних, и бе ганиваф посреде сынов фараоних.</p>
<p>И адер услыша бо египте, яко успе давид со отцы своими, и яко умре иоав воевода воинству, и рече адер к фараону: отпусти мя, да возвращуся в землю мою.</p>
<p>И рече фараон адеру: чим ты не доволен еси у мене? и се, ты просишися отити в землю свою? И рече ему адер: яко отпущая да отпустиши мя. И возвратися адер в землю свою.</p>
<p>И воздвиже Господь противника соломону разона, сына елиадаева, иже убеже от ададезера царя сувска, господина своего.</p>
<p>И собрашася к нему мужие, и бе воевода полка мятежнаго, егда убиваше я давид: и идоша в дамаск, и седоша в нем, и воцаришася в дамасце.</p>
<p>И бе стужая израилеви во вся дни соломони: сия злоба адера: и отягчи израиля и воцарися в земли едомстей.</p>
<p>И иеровоам сын наватов, ефрафянин от сариры, сын жены вдовицы, раб соломонов, и воздвиже руце на царя соломона.</p>
<p>И сия вина, яко воздвиже руце на царя соломона: царь соломон созидаше краеградие и ограждаше стеною град давида отца своего:</p>
<p>иеровоам же человек крепок силою. И виде соломон отрока, яко муж дел есть, и постави его над бременами дому иосифова.</p>
<p>И бысть во время оно, и иеровоам изыде из Иерусалима, и обрете его ахиа силонитянин пророк на пути, и соврати его с пути: и бе ахиа облечен в ризу нову: и (беста) оба едины на поли.</p>
<p>И взя ахиа за ризу свою новую, яже бе на нем, и раздра ю на дванадесять жребий,</p>
<p>и рече иеровоаму: приими себе десять жребий, яко тако глаголет Господь Бог израилев: се, аз отторгаю царство из руки соломони, и дам ти хоругвий десять:</p>
<p>и две хоругви будут ему, раба ради моего давида и Иерусалима ради града, егоже избрах себе от всех колен израилевых,</p>
<p>занеже остави мя и поклонися астарте мерзости сидонстей и хамосу и кумиром моавлим и царю их претыканию сынов аммоних, и не пойде по путем моим, еже творити угодная предо мною, якоже давид отец его:</p>
<p>и не отиму царства всего от руку его, понеже защищая защищу его во вся дни живота его, давида ради раба моего, егоже избрах, иже сохрани заповеди моя и оправдания:</p>
<p>и отиму царство от руки сына его, и дам ти десять хоругвий,</p>
<p>сыну же его дам две хоругви, яко да будет престол рабу моему давиду во вся дни предо мною во Иерусалиме граде, егоже избрах себе на положение имени моему тамо:</p>
<p>и прииму тя, и воцаришися, в нихже желает душа твоя, и ты будеши царь над израилем:</p>
<p>и будет аще сохраниши вся, елика заповедаю ти, и пойдеши по путем моим, и сотвориши угодная предо мною, хранити заповеди моя и повеления моя, якоже сотвори давид раб мой, и буду с тобою, и созижду ти дом верен, якоже создах давиду, и дам ти израиля:</p>
<p>и озлоблю род давидов за сия, но не во вся дни.</p>
<p>И искаше соломон убити иеровоама. И воста иеровоам, и убежа во египет к сусакиму царю египетску, и бе во египте, дондеже соломон умре.</p>
<p>И прочая словес соломоних, и вся елика сотвори, и весь смысл его, не се ли, сия писана быша в книзе словес соломоних?</p>
<p>И дние, в няже царствова соломон во Иерусалиме над всем израилем, четыредесять лет.</p>
<p>И успе соломон со отцы своими: и погребоша его во граде давида отца его, и воцарися ровоам сын его вместо его.</p>
<h4>12</h4>
<p>И иде царь ровоам в сикиму, яко в сикиму прииде весь израиль воцарити его.</p>
<p>И бысть егда услыша иеровоам сын наватов, сущу ему еще во египте, яко убегл бе от лица соломона, и возвратися иеровоам из египта:</p>
<p>и послаша, и призваша его. И прииде иеровоам и весь сонм израилев, и рекоша людие к царю ровоаму глаголюще:</p>
<p>отец твой отягчи ярем наш, ты же ныне облегчи от работы отца твоего жестокия и от ярма его тяжкаго, егоже возложи на ны, и поработаем ти.</p>
<p>И рече к ним: отидите (и пребудите) до третияго дне, и возвратитеся ко мне. И идоша.</p>
<p>И возвести ровоам царь старейшинам, иже быша предстояще пред соломоном отцем его, еще живу ему сущу, глаголя: како вы мыслите, да отвещаю людем сим слово?</p>
<p>И реша ему, глаголюще: аще в днешний день будеши раб людем сим и поработаеши им, и речеши им словеса блага, и будут ти раби во вся дни.</p>
<p>И пренебреже совет старейшин, яже совещаша ему, и советова со отроки воспитанными с ним предстоявшими пред лицем его,</p>
<p>и рече им: что вы совещаваете? и что отвещаю людем сим, иже реша ко мне, глаголюще: облегчи наш ярем, егоже возложи отец твой на ны?</p>
<p>И глаголаша к нему отроцы воспитаннии с ним и реша ему: сице да глаголеши людем сим, иже реша к тебе, глаголюще: отец твой отягчи ярем наш: ты же ныне облегчи от нас: сия речеши к ним: юность моя толстее чресл отца моего:</p>
<p>и ныне отец мой наложи на вы ярем тяжек, аз же приложу к ярму вашему: отец мой наказа вы ранами, аз же накажу вы скорпионами.</p>
<p>И прииде весь израиль к царю ровоаму в день третий, якоже рече им царь, глаголя: возвратитеся ко мне в день третий.</p>
<p>И отвеща царь к людем жестоко: и остави царь ровоам совет старейшин, яже совещаша ему,</p>
<p>и рече к ним по совету отроков, глаголя: отец мой отягчи ярем ваш, аз же приложу к ярму вашему: отец мой наказа вы ранами, аз же накажу вы скорпионами.</p>
<p>И не послуша царь людий, яко бе превращение от Господа, яко да утвердит глаголгол свой, егоже глагола рукою ахии силонитянина о иеровоаме сыне наватове.</p>
<p>И виде весь израиль, яко не послуша царь гласа их, и отвещаша людие царю, глаголюще: кая нам часть в давиде? и несть нам наследия в сыне иессеове: бежи, израилю, в кровы своя: ныне паси дом твой, давиде. И отиде израиль в кровы своя.</p>
<p>Над сынми же израилевыми, иже живяху во градех иудиных, воцарися ровоам над ними.</p>
<p>И посла царь ровоам адонирама, иже над данию, и поби его камением весь израиль, и умре. Царь же ровоам потщася взыти на колесницу убежати во Иерусалим.</p>
<p>И отложися израиль от дому давидова даже до днесь.</p>
<p>И бысть егда услыша весь израиль, яко возвратися иеровоам от египта, и послаша, и призваша его на собор, и воцариша его над израилем: и не бе вслед дому давидова, токмо хоругвь иудина и вениаминова.</p>
<p>И ровоам вниде во Иерусалим и собра весь сонм иудин и хоругвь вениаминю, сто и двадесять тысящ юношей, творящих брань, ратовати на дом израилев, еже возвратити царство ровоаму сыну соломоню.</p>
<p>И бысть слово Господне ко самею человеку Божию, глаголя:</p>
<p>рцы к ровоаму сыну соломоню царю иудину и ко всему дому иудину и вениаминову и ко оставшымся людем, глаголя:</p>
<p>тако глаголет Господь: не восходите, ниже ратуйте на братию вашу, на сыны израилевы: но возвратитеся кийждо в домы своя, яко от мене бысть глаголгол сей. И послушаша словесе Господня, и престаша ити по глаголголу Господню.</p>
<p>И созда иеровоам сикиму в горе ефремли, и вселися в ней, и изыде оттуду, и созда фануила.</p>
<p>И рече иеровоам в сердцы своем: се, ныне возвратится царство в дом давидов,</p>
<p>аще взыдут людие сии вознести жертву в храме Господни во Иерусалим, и обратится сердце людий ко Господу и господину своему, к ровоаму царю иудину, и убиют мя, и возвратятся к ровоаму царю иудину.</p>
<p>И усоветова царь, и сотвори две юницы златы, и рече к людем: довлеет вам восходити во Иерусалим: се, бози твои, израилю, изведшии тя из земли египетския.</p>
<p>И постави едину в вефили, а другую в дане.</p>
<p>И бысть слово сие на согрешение, и идяху людие пред лицем юницы единыя даже до дана, и оставиша храм Господень.</p>
<p>И сотвори капища на высоких, и сотвори жерцов часть от людий, иже не беша от сынов левииных.</p>
<p>И сотвори иеровоам праздник в осмый месяц в пятыйнадесять день месяца, по празднику, иже в земли бе иудине, и взыде на олтарь, егоже сотвори в вефили, жрети юницам, яже сотвори, и постави в вефили жерцы на высоких, яже сотвори.</p>
<p>И взыде на олтарь, егоже сотвори в вефили, в осмый месяц, в пятыйнадесять день в праздник, егоже состави по сердцу своему: и сотвори праздник сыном израилевым, и взыде на олтарь еже пожрети.</p>
<h4>13</h4>
<p>И се, человек Божий прииде от иуды по словеси Господню в вефиль, и иеровоам стояше на олтари своем жрети хотя:</p>
<p>и воззва ко олтарю словом Господним и рече: олтарю, олтарю, сице глаголет Господь: се, сын раждается дому давидову, иосиа имя ему, и пожрет на тебе жерцы, иже на высоких жрущыя на тебе, и кости человеческия сожжет на тебе.</p>
<p>И даст в день той чудо, глаголя: сей глаголгол, егоже рече Господь, глаголя: се, олтарь разсядется, и излиется тук иже на нем.</p>
<p>И бысть егда услыша царь иеровоам словеса человека Божия воззвавшаго ко олтарю иже в вефили, и простре царь руку свою от олтаря, глаголя: имите его. И се, усше рука его, юже простре нань, и не можаше возвратити ю к себе:</p>
<p>и олтарь разседеся, и излияся тук от олтаря, по чудеси, еже даде человек Божий словом Господним.</p>
<p>И рече царь иеровоам человеку Божию: помолися ныне пред лицем Господа Бога твоего, дабы возвратилася рука моя ко мне. И помолися человек Божий пред лицем Господним, и возвратися рука царя к нему, и бысть якоже прежде.</p>
<p>И глагола царь к человеку Божию: вниди со мною в дом, и обедай, и дам ти дар.</p>
<p>И рече человек Божий к цареви: аще даси ми пол дому твоего, не вниду с тобою, ниже ям хлеба, ниже пию воды на месте сем,</p>
<p>яко тако заповеда ми Господь словом, глаголя: ни яждь хлеба, ни пий воды, ниже возвратися путем, имже шел еси.</p>
<p>И отиде путем иным, и не возвратися путем, имже прииде во вефиль.</p>
<p>И пророк един стар живяше в вефили, и приидоша сынове его и поведаша ему вся дела, яже сотвори человек Божий в день той в вефили, и словеса, яже глагола цареви, поведаша отцу своему.</p>
<p>И рече к ним отец их, глаголя: киим путем иде? И показаша ему сынове его путь, имже иде человек Божий изшедый от иуды.</p>
<p>И рече сыном своим: оседлайте ми осля. И оседлаша ему осля, и вседе на не,</p>
<p>и иде вслед человека Божия, и обрете его под дубом седяща, и рече ему: ты ли еси человек Божий пришедый от иуды? И рече ему: аз.</p>
<p>И рече ему: гряди со мною, и яждь хлеб.</p>
<p>И рече ему: не могу возвратитися с тобою, ниже ям хлеба, ни пию воды на месте сем,</p>
<p>яко тако заповеда ми Господь словом, глаголя: не яждь хлеба тамо, ниже пий воды тамо, и да не возвратишися путем тем, имже шел еси.</p>
<p>И рече к нему: и аз пророк есмь якоже ты, и ангел глагола ко мне словом Господним, глаголя: возврати его к себе в дом твой, да снест хлеба и пиет воду. И солга ему,</p>
<p>и возврати его: и яде хлеб, и пи воду в дому его.</p>
<p>И бысть им седящым на трапезе, и бысть слово Господне ко пророку возвращшему его.</p>
<p>И рече к человеку Божию пришедшему от иуды, глаголя: сице глаголет Господь: понеже преогорчил еси глаголгол Господень и не сохранил еси заповеди, юже заповеда тебе Господь Бог твой,</p>
<p>и возвратився ял еси хлеб и пил еси воду на месте сем, о немже рече к тебе, глаголя: да не яси хлеба и не пиеши воды: сего ради не внидет во гроб тело твое со отцы твоими.</p>
<p>И бысть по ядении хлеба и по питии воды, и оседла осля тому пророку, и возвратися, и отиде:</p>
<p>и обрете его лев на пути, и умертви его: и бе тело его повержено на пути, и осел стояше над ним, и лев стояше близ телесе (его):</p>
<p>и се, мужие мимоидуще, и видеша мертва повержена на пути и льва стояща близ мертваго: и приидоша, и поведаша во граде, в немже живяше пророк старый.</p>
<p>И услыша (сие пророк) возвративый его с пути и рече: человек Божии сей есть, иже преступи глаголгол Божий, и предаде его Господь льву, и сокруши его, и умертви его по глаголголу Господню, егоже рече ему.</p>
<p>И повеле сыном своим, глаголя: оседлайте ми осля. И оседлаша.</p>
<p>И пойде, и обрете тело его повержено на пути, и осел и лев стояста над телом, и не снеде лев телесе человека Божия и не сокруши осла.</p>
<p>И взя пророк тело человека Божия, и возложи е на осля, и возврати е пророк, и вниде во град погребсти его,</p>
<p>и положи тело его во гробе своем, и рыдаше по нем: увы, брате.</p>
<p>И бысть по рыдании о нем, и рече к сыном своим, глаголя: аще умру, погребите мя во гробе сем, идеже человек Божий погребен есть, при костех его положите мя, да спасутся кости моя с костьми его,</p>
<p>яко сбудется глагол, егоже глагола словом Господним о олтари, иже во вефили, и о домех высоких, иже в самарии.</p>
<p>И по глаголе сем не обратися иеровоам от злобы своея, и возвратися, и сотвори от части единыя людий жерцы высоких: иже хотяше, исполняше руку свою, и бываше жрец на высоких.</p>
<p>И бысть глагол сей в прегрешение дому иеровоамлю, и на испровержение, и на изчезновение от лица земли.</p>
<h4>14</h4>
<p>Во время оно разболеся авиа сын иеровоамль.</p>
<p>И рече иеровоам к жене своей: востани и измени ризы своя, да не познают, яко ты жена иеровоамова, и иди в силом: се бо, тамо ахиа пророк: той глагола мне еже царствовати над людьми сими:</p>
<p>и возми в руце твои человеку Божию десять хлебов, и опресноки чадом его, и гроздие и сосуд меда, и иди к нему: той возвестит ти, что будет отрочати.</p>
<p>И сотвори тако жена иеровоамля: и воста и иде в силом, и вниде в дом ахиин: человек же стар бяше еже видети, и притупистася очи его от старости его.</p>
<p>И рече Господь ко ахии: се, жена иеровоамова входит вопрошати тя о сыне своем, яко болезнует: по сему и по сему да глаголеши к ней. И бысть внегда внити ей, и она странноявляшеся.</p>
<p>И бысть егда услыша ахиа шум ног ея, входящей ей во врата, и рече: вниди, жено иеровоамова, почто ты тако странноявляешися? аз бо есмь посланник к тебе жесток:</p>
<p>шедши рцы иеровоаму: сия глаголет Господь Бог израилев: понеже толико вознесох тя от среды людий, и дах тя вожда над людьми моими израилем,</p>
<p>и раздрах царство от дому давидова, и дах е тебе, ты же не был еси якоже раб мой давид, иже сохрани заповеди моя, и иже хождаше вслед мене всем сердцем своим, еже творити всякую правоту пред очима моима,</p>
<p>и излукавствовал еси, еже творити паче всех елицы быша пред лицем твоим, и пошел еси и сотворил еси себе боги чужды и слияны, еже раздражити мя, и отвергл мя еси назад себе:</p>
<p>сего ради се, аз навожду злая на дом иеровоамов, и потреблю иеровоамля мочащаго к стене, держащагося и оставленаго во израили, и истреблю дом иеровоамов, якоже истребляется гной, дондеже скончатися ему:</p>
<p>умерших иеровоамлих во граде снедят пси, и умершаго на селе снедят птицы небесныя, яко Господь глагола:</p>
<p>ты же воставши иди в дом твой: внегда входити ногама твоима во град, умрет детищь,</p>
<p>и восплачется по нем весь израиль, и погребут его, яко той един внидет иеровоаму во гроб, яко обретеся в нем глагол благ о Господе Бозе израилеве в дому иеровоамли:</p>
<p>и возставит Господь себе царя над израилем, иже поразит дом иеровоамов в сей день: а что, и ныне?</p>
<p>и поразит Господь Бог израиля, якоже колеблется трость на воде: и истребит израиля свыше земли благия сея, юже даде отцем их, и завеет их за ону страну реки, понеже сотвориша дубравы своя, прогневляюще Господа,</p>
<p>и предаст Господь израиля за грехи иеровоамли, иже согреши и иже во грех введе израиля.</p>
<p>И воста жена иеровоамля и прииде во сариру. И бысть егда вниде в преддверие дому, и детищь умре.</p>
<p>И погребоша его, и плакашася его весь израиль по словеси Господню, еже глагола рукою раба своего ахии пророка.</p>
<p>И останок словес иеровоамовых, елика ратоваше и елика царствоваше, се, сия написана в книзе словес дний царей израилевых.</p>
<p>И дние, в нихже царствова иеровоам, двадесять два лета: и успе со отцы своими, и воцарися нават сын его вместо его.</p>
<p>Ровоам же сын соломонов царствова над иудою: бе четыредесяти и единаго лета, егда нача царствовати, и седмьнадесять лет царствова во Иерусалиме граде, егоже избра Господь положити имя свое тамо от всех племен израилевых. И имя матере его наама амманитяныня.</p>
<p>И сотвори ровоам лукавое пред Господем: и раздражи его о всех, яже сотвориша отцы их, о гресех их, имиже согрешиша:</p>
<p>и создаша сии себе высокая, и столпы, и капища на всяцем холме высоцем и под всяцем древом сеновным:</p>
<p>и смешение бе в земли их, и сотвориша от всех мерзостей языческих, яже отя Господь от лица сынов израилевых.</p>
<p>И бысть в лето пятое царствующаго ровоама, взыде сусаким царь египетский на Иерусалим</p>
<p>и взя вся сокровища дому Господня и сокровища дому царева, и копия златая, яже взя давид из руки отроков адраазара царя сувскаго и внесе я во Иерусалим: вся сия взя, и щиты златыя, яже сотвори соломон, и внесе я во египет.</p>
<p>И сотвори царь ровоам щиты медяныя вместо тех, и постави над ними властели от предходящих пред ним, иже храняху врата дому царева:</p>
<p>и бысть егда вхождаше царь в дом Господень, и ношаху оныя предходящии, и паки возвращаху тыя во оружехранилище предходящих.</p>
<p>Прочая же словес ровоамлих, и вся яже сотвори, не се ли, сия писана суть в книзе словес дний царства иудина?</p>
<p>И брань бе между ровоамом и между иеровоамом во вся дни.</p>
<p>И успе ровоам со отцы своими, и погребен бысть со отцы своими во граде давидове. И воцарися авиа сын его вместо его.</p>
<h4>15</h4>
<p>И во осмоенадесять лето царства иеровоама сына наватова, воцарися авиа сын ровоамль над иудою,</p>
<p>и три лета царствова во Иерусалиме. Имя же матере его мааха, дщи авессаломля.</p>
<p>И хождаше во всех гресех отца своего, яже сотвори пред ним, и не бе сердце его совершено с Господем Богом его, якоже сердце давида отца его:</p>
<p>яко давида ради остави ему Господь Бог его останок во Иерусалиме, да возставит по нем чада его и утвердит Иерусалим,</p>
<p>понеже сотвори давид правое пред Господем и не уклонися от всех, яже заповеда ему вся дни живота его, кроме слова урии хеттеанина.</p>
<p>И брань бе между ровоамом и между иеровоамом во вся дни живота их.</p>
<p>И прочая словес авииных, и вся яже сотвори, не се ли, сия написана в книзе слов дний царей иудиных? И брань бе между авиею и между иеровоамом.</p>
<p>И успе авиа со отцы своими в двадесятое лето иеровоама, и погребоша его со отцы его во граде давидове. И воцарися аса сын его вместо его.</p>
<p>И в лето двадесятое иеровоама царя израилева, царствоваше аса над иудою,</p>
<p>и четыредесять и едино лето царствова во Иерусалиме. Имя же матере его ана, дщи авессаломля.</p>
<p>И сотвори аса правое пред Господем, якоже давид отец его,</p>
<p>и отя скверная от земли, и искорени вся изваянная, яже сотвориша отцы его,</p>
<p>и ану матерь свою отстави еже не владети ей, понеже сотвори сонмище в дубраве своей: и изсече аса гай ея и сожже огнем в потоце кедрстем:</p>
<p>высоких же не искорени, обаче сердце асы бе совершенно пред Господем во вся дни его:</p>
<p>и внесе столпы отца своего, и столпы своя внесе во храм Господень сребряны и златы, и сосуды.</p>
<p>И брань бе между асою и между ваасом царем израилевым во вся дни их.</p>
<p>И взыде вааса царь израилев на иуду и созда раму, яко не быти на исхождение и вхождение асе царю иудину.</p>
<p>И взя аса все сребро и злато обретшееся в сокровищах дому Господня и в сокровищах дому царева и даде я в руце отрок своих: и посла их царь аса ко сыну адерову сыну таверема во рамман, ко сыну азаила, царя сирскаго, живущаго в дамасце, глаголя:</p>
<p>положи завет между мною и тобою, и между отцем моим и отцем твоим: се, послах ти дары, сребро и злато: прииди, разруши завет твой, иже со ваасою царем израилевым, да отидет от мене.</p>
<p>И послуша сын адеров царя асы, и посла воеводы сил своих на грады израилевы, и поразиша аина и дана, и авеля, дому маахиина, и весь хеннереф, даже до всея земли неффалимли.</p>
<p>И бысть яко услыша вааса, и остави созидати раму, и возвратися во ферсу.</p>
<p>Царь же аса заповеда всему иуде во енакиме, и взяша камение из рамы и древа ея, имиже основа вааса, и созда в них царь аса всяк холм вениаминь и стражбища.</p>
<p>Прочая же словес асиных, и вся сила его, и вся яже сотвори, и грады яже созда, не се ли, сия писана суть в книзе словес дний царей иудиных? Обаче во время старости своея начат болети ногама своима:</p>
<p>и успе аса со отцы своими, и погребен бысть во граде давида отца своего. И воцарися иосафат сын его вместо его.</p>
<p>Нават же сын иеровоамль нача царствовати над израилем во второе лето асы царя иудина, и царствова над израилем два лета,</p>
<p>и сотвори лукавое пред Господем, и хождаше путем отца своего и во гресех его, имиже согрешити сотвори израилю.</p>
<p>И обседе его вааса сын ахиин в дому велаана сына ахиина, и уби его во гавафоне иноплеменничи: нават же и весь израиль обседоша гавафон.</p>
<p>И умертви его вааса в лето третие асы царя иудина, и воцарися вместо его.</p>
<p>И бысть егда воцарися, изби весь дом иеровоамль и не остави ничтоже от всего дыхания иеровоамля, дондеже искорени их по глаголу Господню, егоже глагола рукою раба своего ахии силонитскаго,</p>
<p>грех ради иеровоамлих, иже согреши, иже введе во грех израиля, и в прогневании его, имже прогнева Господа Бога израилева.</p>
<p>И прочая словеса навата, и вся яже сотвори, не се ли, сия писана суть в книзе словес дний царей израилевых?</p>
<p>И бяше брань между асою (царем иудиным) и ваасою царем израилевым во вся дни их.</p>
<p>И в третие лето асы царя иудина царствова вааса сын ахиин над всем израилем во ферсе двадесять и четыре лета,</p>
<p>и сотвори лукавое пред Господем, и иде путем иеровоама сына наватова, и во гресех его, имиже в согрешение приведе израиля.</p>
<h4>16</h4>
<p>И бысть слово Господне рукою иуа сына ананиева ко ваасе, глаголя:</p>
<p>понеже вознесох тя от земли и дах тя властеля над людьми моими израилем, и пошел еси путем иеровоамлим и ввел еси в грех люди моя израиля, еже прогневати мя суетными их:</p>
<p>се, аз отвергу наследие ваасы и наследие дому его, и сотворю дом твой яко дом иеровоама сына наватова:</p>
<p>умершаго ваасова во граде снедят его пси, и умершаго на поли снедят его птицы небесныя.</p>
<p>И прочая словес ваасовых, и вся яже сотвори, и сильная его, не се ли, суть писана в книзе словес дний царей израилевых?</p>
<p>И успе вааса со отцы своими, и погребен бысть во ферсе, и воцарися ила сын его вместо его.</p>
<p>И рукою иуа сына анании пророка глагола Господь на ваасу и на дом его всю злобу, юже сотвори пред Господем, еже прогневати его делами рук своих, быти ему якоже и дому иеровоамлю, и о еже ему поражену быти.</p>
<p>В лето двадесять шестое асы царя иудина, царствова ила сын ваасин над израилем во ферсе два лета.</p>
<p>И воздвиже (Господь) на него отроки его, и замвриа воеводу половины конников: и ила бе во ферсе упиваяся, и пиян сый в дому арсы домостроителя во ферсе:</p>
<p>и вниде замврий, и порази его, и умертви его, в лето двадесять седмое асы царя иудина, и воцарися вместо его.</p>
<p>И бысть царствующу ему, внегда сести ему на престоле его, и изби весь дом ваасов: не остави ему мочащаго к стене, и ужиков его, и друга его.</p>
<p>И изби замврий весь дом ваасов по глаголу Господню, егоже глагола на дом ваасов и ко иую пророку,</p>
<p>о всех гресех ваасовых и илы сына его, яко сотвори согрешити израилю, еже разгневати Господа Бога израилева суетными их.</p>
<p>Прочая же словес илы, яже сотвори, не се ли, сия писана в книзе словес дний царей израилевых?</p>
<p>В лето двадесять седмое асы царя иудина царствова замврий седмь дний во ферсе: и бе полк израилев на гавафон иноплеменнический.</p>
<p>И слышаша людие сущии в полце, глаголющих: превратися замврий и порази царя. И поставиша царем во израили амвриа воеводу, иже над воями во израили в день он в полце.</p>
<p>И взыде амврий и весь израиль с ним от гавафона и обседе ферсу.</p>
<p>И бысть егда увиде замврий, яко предвзят бысть град его, и вниде во внутренний дом царский, и зажже над собою дом царев огнем, и умре</p>
<p>за грехи своя, яже сотвори, сотворения ради лукаваго пред Господем, еже ходити путем иеровоама сына наватова, и во гресех его, яже сотвори, яко введе во грех израиля.</p>
<p>И прочая словес замврииных, и наветы его, яже совеща, не се ли, сия суть писана в книгах словес дний царей израилевых?</p>
<p>Тогда разделишася людие израилстии, пол людий бысть за фамнием сыном гонафовым, яко да царствует он, и пол людий бысть со амврием.</p>
<p>Людие же сущии по амврии превозмогоша людий бывших со фамнием сыном гонафовым И умре фамний и иорам брат его во время оно, и воцарися амврий по фамнии.</p>
<p>В лето тридесять первое асы царя иудина царствова амврий во израили дванадесять лет, во ферсе же шесть лет царствова.</p>
<p>И купи амврий гору семерон у семира господина горы двема таланты сребра, и созда гору, и нарече имя горе, юже созда, во имя семира господина горы оныя, гора семирон.</p>
<p>И сотвори амврий лукавое пред Господем, и прелукавнова паче всех бывших пред ним:</p>
<p>и хождаше по всем путем иеровоама сына наватова и во гресех его, имиже введе во грех израиля, еже разгневати Господа Бога израилева в суетных их.</p>
<p>И прочая словес амвриевых, и вся яже сотвори, и вся сила его, не се ли, сия писана в книзе словес дний царей израилевых?</p>
<p>И успе амврий со отцы своими, и погребен бысть в самарии. И воцарися ахаав сын его вместо его.</p>
<p>Ахаав же сын амвриев воцарися над израилем в лето тридесять осмое асы царя иудина: царствова же ахаав сын амвриев над израилем в самарии двадесять два лета:</p>
<p>и сотвори ахаав лукавое пред Господем, и прелукавнова паче всех бывших прежде его:</p>
<p>и не бе ему доволно, еже ходити во гресех иеровоама сына наватова, и взя жену иезавель дщерь иефеваала царя сидонскаго: и иде, и нача служити ваалу, и поклонися ему,</p>
<p>и постави требище ваалу в дому мерзостей его, егоже созда в самарии:</p>
<p>и сотвори ахаав дубраву: и приложи ахаав творити прогневания, еже разгневати Господа Бога израилева и душу свою погубити: злодействова паче всех царей израилевых бывших прежде его.</p>
<p>Во дни же его созда ахиил вефилянин иерихон: на авироне первороднем своем основа его, и на сегуве юнейшем своем постави двери его, по глаголу Господню, егоже глагола рукою иисуса сына навина.</p>
<h4>17</h4>
<p>И рече илиа пророк фесвитянин, иже от фесвии галаадския, ко ахааву: жив Господь Бог сил, Бог израилев, емуже предстою пред ним, аще будет в лета сия роса и дождь, точию от уст словесе моего.</p>
<p>И бысть глагол Господень ко илии:</p>
<p>иди отсюду на восток и скрыйся в потоце хорафа прямо лицу иорданову:</p>
<p>и будеши пити от потока воду, и враном заповедах препитати тя тамо.</p>
<p>И сотвори илиа по глаголу Господню, и седе при потоце хорафове прямо лицу иорданову:</p>
<p>и вранове приношаху ему хлебы и мяса заутра, и хлебы и мяса к вечеру, и от потока пияше воду.</p>
<p>И бысть по днех, и изсше источник, яко не бе дождя на землю,</p>
<p>и бысть глагол Господень ко илии глаголя:</p>
<p>востани и иди в сарепту сидонскую, и пребуди тамо: се бо, заповедах тамо жене вдовице препитати тя.</p>
<p>И воста и иде в сарепту сидонскую, и прииде ко вратом града: и се, тамо жена вдова собираше дрова. И возопи илиа вслед ея и рече ей: принеси ныне ми мало воды в сосуде, и испию.</p>
<p>И иде взяти. И возопи вслед ея илиа и рече ей: приими убо мне и укрух хлеба в руце своей, да ям.</p>
<p>И рече жена: жив Господь Бог твой, аще есть у мене опреснок, но токмо горсть муки в водоносе и мало елеа в чванце: и се, аз соберу два поленца, и вниду, и сотворю е себе и детем моим, и снемы е, и умрем.</p>
<p>И рече к ней илиа: дерзай, вниди и сотвори но глаголу твоему: но сотвори ми оттуду опреснок мал прежде, и принеси ми, себе же и чадом своим да сотвориши послежде,</p>
<p>яко тако глаголет Господь Бог израилев: водонос муки не оскудеет, и чванец елеа не умалится до дне, дондеже даст Господь дождь на землю.</p>
<p>И иде жена, и сотвори по глаголу илиину, и даде ему, и яде той, и та, и чада ея.</p>
<p>И от того дне водонос муки не оскуде, и чванец елеа не умалися, по глаголу Господню, егоже глагола рукою илииною.</p>
<p>И бысть по сих, и разболеся сын жены госпожи дому, и бе болезнь его крепка зело, дондеже не остася в нем дух его.</p>
<p>И рече ко илии: что мне и тебе, человече Божий? вшел еси ко мне воспомянути неправды моя и уморити сына моего.</p>
<p>И рече илиа к жене: даждь ми сына твоего. И взят его от недра ея, и вознесе его в горницу, идеже сам почиваше, и положи его на одре своем.</p>
<p>И возопи илиа ко Господу и рече: увы мне, Господи, свидетелю вдовы, у неяже аз ныне пребываю, ты озлобил еси еже уморити сына ея. И дуну на отрочища трижды, и призва Господа и рече: Господи Боже мой, да возвратится убо душа отрочища сего в онь. И бысть тако: и возопи отрочищь, и сведе его с горницы в дом, и даде его матери его. И рече илиа: виждь, жив есть сын твой.</p>
<p></p>
<p></p>
<p>И рече жена ко илии: се, уразумех, яко человек Божий еси ты, и глагол Господень во устех твоих истинен.</p>
<h4>18</h4>
<p>И бысть по днех мнозех, и глагол Господень бысть ко илии в лето третие глаголя: иди и явися ахааву, и дам дождь на лице земли.</p>
<p>И иде илиа ко ахааву явитися, и бе глад крепок в самарии.</p>
<p>И призва ахаав авдиа строителя дому: и авдий бе бояся Господа зело.</p>
<p>И бысть егда нача избивати иезавель пророки Господни, и взя авдий сто мужей пророки и скры я по пятидесяти во двоих вертепех и кормяше их хлебом и водою.</p>
<p>И рече ахаав ко авдию: гряди, и прейдем на землю, и на источники водныя, и на вся потоки, да негли како обрящем былие и прекормим кони и мски, да не изгибнут от скот.</p>
<p>И разделиша себе путь ити по нему: ахаав иде путем единым един, и авдий иде путем другим един.</p>
<p>И бе авдий един на пути: и прииде илиа на сретение ему един. И авдий потщася, и паде на лице свое и рече: ты ли еси сам, господи мой илие?</p>
<p>И рече илиа ко авдию: аз есмь: иди и повеждь господину твоему, глаголя: се, илиа.</p>
<p>И рече авдий: что согреших аз, яко предаеши раба твоего в руце ахаавли еже умертвити мя?</p>
<p>жив Господь Бог твой, аще есть язык или царство, аможе не посла господин мой искати тебе: и реша, несть: и закля царство и страны его, яко не обрете тебе:</p>
<p>и ныне ты глаголеши ми: иди, возвести господину твоему: се, илиа:</p>
<p>и будет егда аз отиду от тебе, и дух Господень возмет тя в землю, еяже не вем, и вниду возвестити ахааву, и не обрящет тебе, и убиет мя: раб же твой есть бояйся Господа от юности своея:</p>
<p>или не возвестися тебе господину моему, яже сотворих, егда убиваше иезавель пророки Господни, и сокрых пророки Господни сто мужей, по пятидесяти в вертепе, и кормих их хлебом и водою?</p>
<p>и ныне ты глаголеши ми: иди, повеждь господину твоему: се, илиа: и убиет мя.</p>
<p>И рече илиа: жив Господь сил, емуже предстою пред ним, яко днесь покажуся ему.</p>
<p>И иде авдий во сретение ахааву и возвести ему. И ускори ахаав и иде во сретение илии.</p>
<p>И бысть егда узре ахаав илию, и рече ахаав ко илии: ты ли еси развращаяй израиля?</p>
<p>И рече илиа: не развращаю аз израиля, но разве ты и дом отца твоего, егда остависте вы Господа Бога вашего и идосте вслед ваала:</p>
<p>и ныне посли и собери ко мне всего израиля на гору кармилскую, и пророки студныя вааловы четыреста и пятьдесят, и пророков дубравных четыреста, ядущих трапезу иезавелину.</p>
<p>И посла ахаав во весь израиль, и приведе вся пророки на гору кармилскую.</p>
<p>И приведе ко всем им илию, и рече им илиа: доколе вы храмлете на обе плесне вашы? аще есть Господь Бог, идите вслед его: аще же ваал есть, то идите за ним. И не отвещаша людие словесе.</p>
<p>И рече илиа к людем: аз остах пророк Господень един: и пророцы вааловы четыреста и пятьдесят мужей, и пророков дубравных четыреста.</p>
<p>(И рече илиа:) да дадят нам два вола, и да изберут себе единаго, и да растешут и (на уды), и возложат на дрова, и да не возгнетят огня: и аз растешу вола другаго, и возложу на дрова, и огня не возгнещу:</p>
<p>и да призовете имена богов ваших, и аз призову имя Господа Бога моего: и будет Бог, иже аще послушает огнем, той есть Бог. И отвещаша вси людие и реша: добр глагол (илиин), егоже глагола (да будет тако).</p>
<p>И рече илиа пророком студным: изберите себе юнца единаго, и сотворите вы прежде, яко вас есть множество: и призовите имена богов ваших, и огня не возгнещайте.</p>
<p>И пояша юнца, и сотвориша (тако), и призываху имя ваалово от утра до полудне, и реша: послушай нас, ваале, послушай нас. И не бе гласа, ни послушания. И ристаху около жертвенника, егоже сотвориша.</p>
<p>И бысть в полудне, и поругася им илиа фесвитянин и рече: зовите гласом великим, яко бог есть, яко непраздность ему есть, и негли что ино строит, или спит сам, и востанет.</p>
<p>И зовяху гласом великим, и крояхуся по обычаю своему ножами, и мнози бишася бичми, до пролития крове своея,</p>
<p>и прорицаху, дондеже прейде вечер: и бысть егда прииде время взыти жертве, и не бе гласа, ниже послушания. И рече илиа фесвитянин пророком студным, глаголя: отступите ныне, да и аз сотворю жертву мою. И отступиша тии, и умолкнуша.</p>
<p>И рече илиа к людем: приступите ко мне. И приступиша вси людие к нему.</p>
<p>И взя илиа дванадесять камений по числу колен израилевых, якоже глагола к нему Господь, глаголя: израиль будет имя твое.</p>
<p>И созда камение во имя Господне, и изцели олтарь раскопанный, и сотвори море вмещающее две меры семене окрест олтаря.</p>
<p>И воскладе дрова на олтарь, егоже сотвори, и растеса на уды всесожегаемая, и возложи на дрова, и воскладе на олтарь.</p>
<p>И рече илиа: принесите ми четыри водоносы воды, и возливайте на всесожжение и на полена. И сотвориша тако. И рече: удвойте. И удвоиша. И рече: утройте. И утроиша.</p>
<p>И прохождаше вода окрест олтаря, и море исполнися воды.</p>
<p>И возопи илиа на небо и рече: Господи Боже авраамов и исааков и иаковль, послушай мене, Господи, послушай мене днесь огнем, и да уразумеют вси людие сии, яко ты еси Господь един израилев, и аз раб твой, и тебе ради сотворих дела сия:</p>
<p>послушай мене, Господи, послушай мене огнем, и да разумеют вси людие сии, яко ты еси (един) Господь Бог, и ты обратил еси сердца людий сих вслед тебе.</p>
<p>И спаде огнь от Господа с небесе, и пояде всесожегаемая, и дрова, и воду, яже в мори, и камение и персть полиза огнь.</p>
<p>И падоша вси людие на лице свое и реша: воистинну Господь Бог той есть Бог.</p>
<p>И рече илиа к людем: поимайте пророки вааловы, да ни един скрыется от них. И яша их, и веде я илиа на поток киссов, и закла их тамо.</p>
<p>И рече илиа ко ахааву: взыди, и яждь и пий, яко глас есть дождевнаго хождения.</p>
<p>И взыде ахаав ясти и пити. Илиа же взыде на кармил, и преклонися на землю, и положи лице свое между коленома своима,</p>
<p>и рече отрочищу своему: взыди и воззри на путь морский. И взыде, и воззре отрочищь, и рече: несть ничтоже. И рече илиа: и ты обратися седмижды.</p>
<p>И обратися отрочищь седмижды: и бысть в седмое, и се, облак мал, аки след ноги мужеския, возносящь воду из моря. И рече: взыди и рцы ахааву: впрязи колесницу твою и сниди, да не постигнет тебе дождь.</p>
<p>И бысть до зде и до зде, и небо примрачися облаки и духом, и бысть дождь велий. И плакася, и иде ахаав до иезраеля.</p>
<p>И рука Господня бысть на илии, и стягне чресла своя, и тече пред ахаавом во иезраель.</p>
<h4>19</h4>
<p>И возвести ахаав иезавели жене своей вся, елика сотвори илиа, и яко изби пророки оружием.</p>
<p>И посла иезавель ко илии и рече: аще ты еси илиа, аз же иезавель: сия да сотворят ми бози и сия да приложат ми, яко в сей же час утро положу душу твою, якоже душу единаго от них.</p>
<p>И убояся илиа, и воста, и отиде души ради своея, и прииде в вирсавию землю иудину, и остави отрочище свое тамо,</p>
<p>сам же иде в пустыню дне путь, и прииде, и седе под смерчием, и проси души своей смерти, и рече: довлеет ныне (ми), возми убо от мене душу мою, Господи, яко несмь аз лучший отец моих.</p>
<p>И ляже, и успе под садом: и се, ангел Господень коснуся ему и рече ему: востани, яждь и пий.</p>
<p>И воззре илиа: и се, у возглавия его опреснок ячменный и чванец воды. И воста, и яде и пи, и возвратився успе.</p>
<p>И обратися ангел Господень вторицею, и коснуся ему, и рече ему: востани, яждь и пий, яко мног от тебе путь.</p>
<p>И воста, и яде и пи: и иде в крепости яди тоя четыредесять дний и четыредесять нощей до горы Божия хорив.</p>
<p>И вниде тамо в пещеру, и вселися в ней. И се, глагол Господень к нему и рече: что ты зде, илие?</p>
<p>И рече илиа: ревнуя поревновах по Господе (Бозе) вседержители, яко оставиша тя сынове израилевы: олтари твоя раскопаша, и пророки твоя избиша оружием, и остах аз един, и ищут души моея изяти ю.</p>
<p>И рече: изыди утро и стани пред Господем в горе: и се, мимо пойдет Господь, и дух велик и крепок разоряя горы и сокрушая камение в горе пред Господем, (но) не в дусе Господь: и по дусе трус, и не в трусе Господь:</p>
<p>и по трусе огнь, и не во огни Господь: и по огни глас хлада тонка, и тамо Господь.</p>
<p>И бысть яко услыша илиа, покры лице свое милотию своею, и изыде и ста пред вертепом. И се, к нему бысть глас и рече: что ты зде, илие?</p>
<p>И рече илиа: ревнуя поревновах по Господе Бозе вседержители, яко оставиша завет твой сынове израилевы, и олтари твоя раскопаша, и пророки твоя избиша оружием, и остах аз един, и ищут души моея изяти ю.</p>
<p>И рече Господь к нему: иди, возвратися путем своим, и изыдеши на путь пустыни дамасковы, и помажеши азаила на царство сирийское,</p>
<p>и ииуа сына намессиина помажеши на царство над израилем, и елиссеа сына сафатова от авелмаула помажеши вместо себе пророка:</p>
<p>и будет спасаемаго от оружия азаилева убиет ииуй, и спасаемаго от оружия ииуина убиет елиссей:</p>
<p>и оставиши во израили седмь тысящ мужей, вся колена, яже не преклониша колена ваалу, и всяка уста, яже не молишася ему.</p>
<p>И иде оттуду, и обрете елиссеа сына сафатова, и сей оряше двеманадесятьма супругома волов пред ним, и той сам по двоюнадесяти супруг. И прииде илиа к нему, и поверже милоть свою на него.</p>
<p>И остави елиссей волы, и тече вслед илии, и рече: (молю тя,) да облобыжу отца моего и матерь мою, и иду вслед тебе. И рече ему илиа: иди, возвратися, яко сотворих тебе.</p>
<p>И возвратися от него: и взя супруги волов, и закла, и испече я в сосудех воловных, и даде людем, и ядоша. И воста, и иде вслед илии, и служаше ему.</p>
<h4>20</h4>
<p>И сын адеров царь сирский собра всю силу свою, и возшед обседе самарию, и с ним тридесять два царя и вси конницы и колесницы: и взыдоша, и обседоша самарию, и ратоваша на ню:</p>
<p>и посла ко ахааву царю израилеву во град и рече к нему: сице глаголет сын адеров:</p>
<p>сребро твое и злато твое мое есть, и жены твоя и чада твоя добрая моя суть.</p>
<p>И отвеща царь израилев и рече: якоже глаголал еси, господи мой царю, твой есмь аз и вся моя.</p>
<p>И возвратишася послы и реша: сице глаголет сын адеров: аз посылах к тебе, глаголя: сребро и злато твое и жены твоя и чада твоя даждь мне:</p>
<p>яко в сей час утро послю рабы моя к тебе, и изыщут дом твой и домы отрок твоих, и будут вся желаемая очес их, на нихже аще возложат руки своя, и возмут.</p>
<p>И призва царь израилев вся старейшины земли и рече: знайте ныне и видите, яко той зле просит, яко присла ко мне (глаголя) о женах моих и о сынех моих и о дщерех моих: сребра моего и злата моего не возбраних ему.</p>
<p>И реша ему старейшины и вси людие: не послушай, ни восхощи (дати).</p>
<p>И рече послом сына адерова: рцыте господину вашему: вся, ихже ради посылал еси к рабу твоему прежде, сотворю, сего же глагола не могу сотворити. И отидоша мужие (адеровы) и возвестиша ему слово.</p>
<p>И паки посла к нему сын адеров, глаголя: сия да сотворят ми бози и сия да приложат, аще доволна будет персть самарии горстем всех людий пешцев моих.</p>
<p>И отвеща царь израилев и рече: доволно: да не хвалится слячен, якоже прямый.</p>
<p>И бысть егда отвеща ему слово сие, бе пиющь сам и вси царие, иже бяху с ним в кущах: и рече отроком своим: сотворите вал. И сотвориша вал над градом.</p>
<p>И се, пророк един прииде к ахааву царю израилеву и рече: сия глаголет Господь: видиши ли весь народ сей великий? се, аз дам его днесь в руце твои, и уразумееши, яко аз (есмь) Господь.</p>
<p>И рече ахаав: в чем? И рече: сице глаголет Господь: во отроцех князей градских. И рече ахаав: кто начнет брань? И рече: ты.</p>
<p>И сочте ахаав отроки князей градских, и бысть их двести тридесять и два: и по сих сочте люди вся сыны силы, седмь тысящ.</p>
<p>И изыде в полудне: и сын адеров пиян бе зело в сокхофе сам и царие (иже с ним), тридесять два царя помощника ему.</p>
<p>И изыдоша отроцы воевод градских в первых. И посла сын адеров, и возвестиша царю сирскому, глаголюще: мужие изыдоша из самарии.</p>
<p>И рече им: аще на мир изыдоша, поимите их живых: и аще на брань изыдоша, живых поимите их, да не исходят из града.</p>
<p>И тии изыдоша из града отроцы воевод градских, и сила вслед их.</p>
<p>И порази кийждо противнаго себе, и удвои кийждо противнаго себе. И бежа сириа: и погна их израиль, и гонзе токмо сын адеров царь сирский на кони конника.</p>
<p>И изыде царь израилев, и взя вся кони и колесницы, и порази язвою великою в сирии.</p>
<p>И прииде пророк к царю израилеву и рече: укрепися и разумей, и виждь, что сотвориши, яко преходящу лету сему, сын адеров, царь сирийский, приидет на тя.</p>
<p>И отроцы царя сирийска реша ему: Бог гор Бог израилев, а не Бог юдолий, сего ради укрепися паче нас: аще же сразимся с ними на равнине, истинно укрепимся паче их:</p>
<p>по глаголу же сему сотвори: распусти цари коегождо на место свое, и постави вместо их воеводы,</p>
<p>и пременим тебе силу вместо силы падшия у тебе, и кони вместо коней, и колесницы вместо колесниц, и сразимся с ними на равнине, и укрепимся паче их. И послуша гласа их и сотвори тако.</p>
<p>И бысть минувшу лету тому, и сочте сын адеров сирию, и взыде во афеку на брань на израиля.</p>
<p>И сынове израилевы сочислишася и изыдоша во сретение им. И ополчишася израилтяне противу им, аки два стада коз: сириане же наполниша землю.</p>
<p>И прииде человек Божий и рече к царю израилеву: сице глаголет Господь: понеже рече сириа: Бог гор Господь Бог израилев, и не Бог юдолий той, и дам силу великую сию в руку твою, и уразумееши, яко аз Господь.</p>
<p>И ополчишася тии противу им седмь дний. И бысть в день седмый, и приближися брань, и порази израиль сириан, сто и двадесять тысящ пешцев во един день.</p>
<p>И бежаша оставшиися во афеку град, и паде стена на двадесять седмь тысящ мужей оставшихся: сын же адеров бежа и вниде в дом ложа, в чертог.</p>
<p>И реша к нему отроцы его: се, ныне вемы, яко царие дому израилева милостиви суть: да возложим ныне вретища на чресла наша и ужа на выи нашя, и изыдем ко царю израилеву, да негли оживит душы нашя.</p>
<p>И препоясашася во вретища по чреслом своим, и возложиша ужя на выи своя, и приидоша к царю израилеву и реша: раб твой сын адеров глаголет: да живет душа моя. И рече: аще есть еще жив, брат ми есть.</p>
<p>И мужие за знак и в залог прияша слово от уст его, и реша: брат твой сын адеров. И рече: идите и приведите его. И изыде к нему сын адеров. И возведоша его к нему на колесницу.</p>
<p>И рече к нему: грады, яже взя отец мой от отца твоего, отдам тебе: и на исход сотвориши я себе в дамасце, якоже положи отец мой в самарии, и аз в завете пущу тя. И положи ему завет и отпусти его.</p>
<p>И человек един от сынов пророчих рече ко ближнему своему по словеси Господню: бий мя ныне. И не восхоте человек бити его.</p>
<p>И рече к нему: понеже не послушал еси гласа Господня, се, ты отидеши от мене, и поразит тя лев. И отиде от него, и обрете его лев и порази его.</p>
<p>И обрете человека инаго и рече: бий мя ныне. И би его человек, и поразив сокруши его.</p>
<p>И иде пророк и предста царю израилеву на пути и покры покрывалом очи свои.</p>
<p>И бысть егда мимоидяше царь, и сей возопи ко царю и рече: раб твой изыде на войну брани, и се, муж приведе ко мне мужа и рече ко мне: сохрани мужа сего: аще же отрешився отскочит, и будет душа твоя вместо души его, или талант отдаси сребра:</p>
<p>и бысть яко озреся раб твой семо и овамо, и сего не бысть. И рече к нему царь израилев: се, суд твой при мне, сам себе убил еси.</p>
<p>И ускори и отя покрывало от очес своих. И позна его царь израилев, яко от пророк сей есть.</p>
<p>И рече к нему: тако глаголет Господь: понеже испустил еси ты мужа пагубнаго из руки твоея, и будет душа твоя вместо души его, и людие твои вместо людий его.</p>
<p>И отиде царь израилев к дому своему смущен и разслаблен, и прииде в самарию.</p>
<h4>21</h4>
<p>И бысть по глаголех сих, и виноград един бе у навуфеа иезраилитянина при гумне ахаава царя самарийска.</p>
<p>И рече ахаав к навуфею, глаголя: даждь ми виноград твой, и будет ми во вертоград зелий, яко близ есть сей дому моего, и дам ти вместо сего виноград ин добр паче сего: аще же угодно пред тобою, дам ти сребро измену винограда сего, и будет ми во вертоград зелий.</p>
<p>И рече навуфей ко ахааву: да не будет мне от Господа Бога моего дати наследие отец моих тебе.</p>
<p>И прииде ахаав в дом свой смущен и оскорблен о словеси, еже глагола к нему навуфей иезраилитянин, и рече: не дам тебе наследия отец моих. И бысть дух ахаавль смущен, и успе на одре своем и покры лице свое и не яде хлеба.</p>
<p>И вниде иезавель жена его к нему и рече к нему: что дух твой есть смущен, и не яси ты хлеба?</p>
<p>И рече к ней (ахаав): яко глаголах навуфею иезраилитянину глаголя: даждь ми виноград твой за сребро: и аще хощеши, дам ти виноград ин вместо его: и рече: не дам ти наследия отец моих.</p>
<p>И рече к нему иезавель жена его: ты ли ныне твориши тако, царю израилев? востани и яждь хлеб и молча буди, аз же дам ти виноград навуфеа иезраилитянина.</p>
<p>И написа книгу на имя ахаавле, и запечата ю печатию его, и посла книгу к старейшинам и свободным живущым с навуфеем.</p>
<p>И писано бяше в книзе тако: поститеся постом и посадите навуфеа и в начале людий:</p>
<p>и посадите два мужа сыны законопреступных противу ему, и да засвидетелствуют о нем, глаголюще, яко (не) благослови Бога и царя: и да изведут его и побиют камением, и да умрет.</p>
<p>И сотвориша тако мужие града его старейшии и свободнии живущии во граде его, якоже посла к ним иезавель, и якоже писано бяше в книгах, яже посла к ним:</p>
<p>и нарекоша пост, и посадиша навуфеа в начале людий,</p>
<p>и приидоста два мужа сынове законопреступных и седоста противу его, и засвидетелствоваша на него мужие отступницы навуфеовы пред людьми, глаголюще: сей (не) благослови Бога и царя. И изведоша его вон из града и побиша его камением, и умре.</p>
<p>И послаша ко иезавели, глаголюще: камением побиен бысть навуфей и умре.</p>
<p>И бысть егда услыша иезавель глаголющих, яко побиен навуфей и умре, и рече иезавель ко ахааву: востани, наследуй виноград навуфеа иезраилитянина, иже не взя у тебе сребра, и уже несть навуфей жив, но умре.</p>
<p>И бысть егда услыша ахаав, яко убиен бысть навуфей иезраилитянин, и раздра ризы своя и облечеся во вретище. И бысть по сих, и воста и сниде ахаав в виноград навуфеа иезраилитянина наследити его.</p>
<p>И рече Господь ко илии фесвитянину, глаголя:</p>
<p>востани и сниди на сретение ахааву царю израилеву, иже в самарии, се бо, сей в винограде навуфееве, яко сниде тамо наследити его:</p>
<p>и речеши ему, глаголя: сице глаголет Господь: понеже ты убил еси (навуфеа) и приял еси в наследие (виноград его), сего ради тако глаголет Господь: на месте, идеже полизаша свинии и пси кровь его, тамо полижут и кровь твою, и блудницы измыются в крови твоей.</p>
<p>И рече ахаав ко илии: обрел ли еси мя, враже мой? И рече илиа: обретох: понеже ты всуе продан еси сотворити лукавое пред Господем, во еже разгневати его:</p>
<p>сице глаголет Господь: се, аз наведу на тя злая и попалю задняя твоя, и искореню ахаавля мочащагося к стене, и содержимыя и оставшихся во израили:</p>
<p>и предам дом твой якоже дом иеровоама сына наватова, и якоже дом ваасы сына ахиина, о прогневаниих, имиже прогневал мя еси, и грешити сотворил еси израиля.</p>
<p>И ко иезавели рече Господь, глаголя: пси снедят ю в предградии иезраеля:</p>
<p>умершаго ахаавля во граде снедят пси, и умершаго его на поли снедят птицы небесныя:</p>
<p>и в суете ты еси, ахааве, иже продан бысть сотворити лукавое пред Господем, яко преврати его иезавель жена его.</p>
<p>И омерзися зело, еже ходити вслед мерзостей, яже сотвори аморрей, егоже истреби Господь от лица сынов израилевых.</p>
<p>И бысть егда услыша ахаав словеса сия, умилися от лица Господня, и идяше плачася, и раздра ризы своя, и препоясася вретищем по телу своему и постися: и бе облечен во вретище от дне, в оньже уби навуфеа иезраилитянина, и хождаше скорбен.</p>
<p>И бысть глагол Господень рукою раба его илии о ахааве,</p>
<p>и рече Господь: видел ли еси, яко умилися ахаав от лица моего? сего ради не наведу зла во днех его: но во днех сына его наведу зло на дом его.</p>
<h4>22</h4>
<p>И седе три лета, и не бе брани между сириею и между израилем.</p>
<p>И бысть в лето третие, и сниде иосафат царь иудин к царю израилеву.</p>
<p>И рече царь израилев ко отроком своим: весте ли, яко моя есть реммафа галаадская, и мы молчим взяти ю от руки царя сирийска?</p>
<p>И рече царь израилев ко иосафату: взыдеши ли с нами в реммафу галаадскую на брань? И рече иосафат: якоже аз, такожде и ты: якоже людие мои, людие твои: якоже кони мои, кони твои.</p>
<p>И рече иосафат царь иудин к царю израилеву: вопросите убо днесь Господа.</p>
<p>И собра царь израилев вся пророки яко четыреста мужей, и рече царь им: взыду ли в реммафу галаадскую на брань, или оставлю? И реша: взыди, яко дая предаст Господь в руки царевы.</p>
<p>И рече иосафат к царю израилеву: несть ли зде пророка Господня, и вопросили быхом Господа им?</p>
<p>И рече царь израилев ко иосафату: еще есть един муж на вопрошение им Господа, и аз возненавидех его, яко не глаголет о мне добре, но злая, михеа сын иемвлаань. И рече царь иосафат иудин: не глаголи, царю, тако.</p>
<p>И призва царь израилев скопца единаго и рече: скоро иди по михею сына иемвлааня.</p>
<p>Царь же израилев и иосафат царь иудин седяста кийждо на престоле своем вооружени во вратех самарийских, и вси пророцы прорицаху пред ними.</p>
<p>И сотвори себе седекиа сын ханаань рога железна и рече: тако глаголет Господь: сими рогами избодеши сирию, дондеже скончается.</p>
<p>И вси пророцы прорицаху тако, глаголюще: взыди в реммафу галаадскую, и наставит тя, и предаст Господь в руце твои царя сирийскаго.</p>
<p>И посол шед призвати михею, рече ему, глаголя: се, ныне вси пророцы усты едиными глаголют добрая о цари, буди убо и ты в словесех твоих по словесем единаго от сих и глаголи добрая.</p>
<p>И рече михеа: жив Господь, яко яже речет Господь ко мне, сия возглаголю.</p>
<p>И прииде ко царю. И рече ему царь: михее, взыду ли в реммафу галаадскую на брань, или оставлю? И рече ему: взыди, и благопоспешит Господь в руки царевы.</p>
<p>И рече ему царь: еще аз дважды заклинаю тя, да речеши истину пред Господем.</p>
<p>И рече михеа: не тако: видех всего израиля разсеяна по горам якоже стада, имже несть пастыря: и рече Господь: не Господь ли сим в Бога? да возвратится кийждо в дом свой с миром.</p>
<p>И рече царь израилев ко иосафату царю иудину: не рех ли тебе, яко не проричет сей ми добрая, но токмо злая?</p>
<p>И рече михеа: не тако: не аз: слыши глагол Господень: не тако: видех Господа Бога израилева седящаго на престоле своем, и все воинство небесное стояше окрест его одесную его и ошуюю его:</p>
<p>и рече Господь: кто прельстит ахаава царя израилева, и взыдет и падет в реммафе галаадстей? и рече сей тако, и сей тако:</p>
<p>и изыде дух, и ста пред Господем, и рече: аз прельщу и:</p>
<p>и рече к нему Господь: в чем? и рече: изыду и буду дух лжив во устех всех пророк его: и рече: прельстиши и возможеши: изыди и сотвори тако:</p>
<p>и се, ныне даде Господь дух лжив во уста всех пророк твоих сих, и Господь глагола на тя злая.</p>
<p>И приступи седекиа сын ханаань, и порази михею в лице и рече: каковый сей прейде дух Господень от мене, еже глаголати в тебе?</p>
<p>И рече михеа: се, ты узриши в день он, егда внидеши в ложницу сокровища твоего, еже скрытися ту.</p>
<p>И рече царь израилев: поимите михею, и возвратите его ко аммону князю града и ко иоасу сыну цареву,</p>
<p>и рцыте, да посадят его в темницу, и да кормят его хлебом печальным и водою печальною, дондеже возвращуся в мире.</p>
<p>И рече михеа: аще возвращаяся возвратишися в мире, то не глагола Господь мною. И рече: слышите, людие вси.</p>
<p>И взыде царь израилев и иосафат царь иудин с ним в реммафу галаадскую.</p>
<p>И рече царь израилев ко иосафату царю иудину: прикрый мя, и вниду в сечь, и ты облецыся в ризу мою. И прикрыся царь израилев и вниде в сечь.</p>
<p>Царь же сирский заповеда князем колесниц своих тридесятим и двум, глаголя: не бийтеся ни с великим ни с малым, но токмо с царем израилевым единым.</p>
<p>И бысть егда узреша воеводы колесниц иосафата царя иудина, и реша: видится царь израилев сей. И обступиша его еже сразитися с ним: и возопи иосафат.</p>
<p>И бысть егда узреша воеводы колесниц, яко несть царь израилев той, и возвратишася от него:</p>
<p>и наляче лук един муж приметно, и порази царя израилева между легким и щитом. И рече (царь) всаднику своему: обрати руки твоя, и изведи мя от брани, яко язвен есмь.</p>
<p>И умножися брань в той день, и царь бе стоя на колеснице противу сириан от утра даже до вечера, и лияшеся кровь из язвы в недра колесницы, и умре в вечер, и изливашеся кровь от язвы даже до недр колесницы.</p>
<p>И ста проповедник о западе солнца, глаголя: кийждо вас да идет во свой град и во свою землю, яко умре царь.</p>
<p>И приидоша в самарию, и погребоша в самарии царя.</p>
<p>И омыша кровь с колесницы на источнице самарийстем, и полизаша свинии и пси кровь его, и блудницы измышася в крови его, по глаголу Господню, егоже глагола.</p>
<p>Прочая же словес ахаавлих, и вся яже сотвори, и храм слоновый, егоже созда, и вся грады, яже сотвори, не се ли, сия писана быша в книзе словес дний царей израилевых?</p>
<p>И успе ахаав со отцы своими, и воцарися охозиа сын его вместо его.</p>
<p>И иосафат сын асы воцарися над иудою в четвертое лето ахаава царя израилева.</p>
<p>Иосафат сын тридесяти пяти лет (бе), егда нача царствовати, и двадесять пять лет царствова во Иерусалиме. Имя же матери его азува, дщи салаиля.</p>
<p>И хождаше по всем путем асы отца своего, не уклонися от него, творя правое пред очима Господнима, токмо высоких не разори: еще людие жряху и кадяху на высоких.</p>
<p>И умирися иосафат с царем израилевым.</p>
<p>Прочая же словес иосафатовых, и силы его, елика сотвори, не се ли, писана суть в книзе словес дний царей иудиных?</p>
<p>И прочее мерзости, еже остася во дни асы отца его, отя от земли.</p>
<p>И царя не бе во едоме поставленнаго.</p>
<p>Царь же иосафат сотвори корабли фарсийския, еже ити во офир по злато, но не поидоша, зане сокрушишася корабли во асеон-гавере.</p>
<p>Тогда рече охозиа сын ахаавль ко иосафату: да идут раби мои с рабы твоими в кораблех. И не восхоте иосафат.</p>
<p>И умре иосафат со отцы своими, и погребен бысть у отец своих во граде давида отца своего. И воцарися иорам сын его вместо его.</p>
<p>И охозиа сын ахаавов воцарися над израилем в самарии, в лето седмоенадесять иосафата царя иудина, и царствова над израилем в самарии лета два,</p>
<p>и сотвори лукавое пред Господем, и нача ходити по путем отца своего ахаава и по пути иезавели матере своея, и во гресех дому иеровоама сына наватова, иже введе во грех израиля:</p>
<p>и поработа ваалу, и поклонися ему, и разгнева Господа Бога израилева, по всем бывшым прежде его.</p>
