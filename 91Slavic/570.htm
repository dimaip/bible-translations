<h4>1</h4>
<p>павел и тимофей, раби Иисус Христовы, всем святым о Христе Иисусе сущым в филиппех, с епископы и диаконы:</p>
<p>благодать вам и мир от Бога Отца нашего и Господа Иисуса Христа.</p>
<p>Благодарю Бога моего о всей памяти вашей,</p>
<p>всегда во всяцей молитве моей за всех вас с радостию молитву мою творя,</p>
<p>о общении вашем в благовествование от перваго дне даже и доныне,</p>
<p>надеявся на сие истое, яко начный дело благо в вас совершит е даже до дне Иисус Христова:</p>
<p>якоже есть праведно мне сие мудрствовати о всех вас, за еже имети ми в сердцы вас, во узах моих и во ответе и извещении благовестия, сообщников мне благодати всех вас сущих.</p>
<p>Свидетель бо ми есть Бог, яко люблю всех вас по милости Иисус Христове:</p>
<p>и о сем молюся, да любовь ваша еще паче и паче избыточествует в разуме и во всяцем чувствии,</p>
<p>во еже искушати вам лучшая, да будете чисти и непреткновенни в день Христов,</p>
<p>исполнени плодов правды Иисус Христом, в славу и похвалу Божию.</p>
<p>Разумети же хощу вам, братие, яко яже о мне паче во успех благовествования приидоша,</p>
<p>яко узы моя явленны о Христе быша во всем судищи и в прочих всех,</p>
<p>и множайшии братия о Господе, надеявшиися о узах моих, паче дерзают без страха слово Божие глаголати.</p>
<p>Нецыи убо по зависти и ревности, друзии же и за благоволение Христа проповедают:</p>
<p>ови убо от рвения Христа возвещают нечисте, мняще печаль нанести узам моим:</p>
<p>ови же от любве, ведяще, яко во ответе благовествования лежу.</p>
<p>Что убо? Обаче всяцем образом, аще виною, аще истиною Христос проповедаемь есть, и о сем радуюся, но и возрадуюся:</p>
<p>вем бо, яко сие сбудется ми во спасение вашею молитвою и подаянием духа Иисус Христова,</p>
<p>по чаянию и упованию моему, яко ни о единем же постыжуся, но во всяцем дерзновении, якоже всегда, и ныне возвеличится Христос в теле моем, аще животом, аще ли смертию.</p>
<p>Мне бо еже жити, Христос, и еже умрети, приобретение (есть).</p>
<p>Аще же, еже жити (ми) телом, сие мне плод дела: и что изволю, не вем.</p>
<p>Обдержимь же есмь от обою, желание имый разрешитися и со Христом быти, много паче лучше:</p>
<p>а еже пребывати во плоти, нужнейше (есть) вас ради.</p>
<p>И сие известне вем, яко буду и спребуду вам всем в ваш успех и радость веры,</p>
<p>яко да похвала ваша избыточествует о Христе Иисусе во мне, моим пришествием паки к вам.</p>
<p>Точию достойне благовествованию Христову жителствуйте, да аще пришед и видев вас, аще и не сый у вас, услышу яже о вас, яко (истиною) стоите во единем дусе, и единодушне сподвизающеся по вере благовествования (волею),</p>
<p>и не колеблющеся ни о единем же от сопротивных: еже тем убо есть явление погибели, вам же спасения. И сие от Бога:</p>
<p>яко вам даровася, еже о Христе, не токмо еже в него веровати, но и еже по нем страдати,</p>
<p>тойже подвиг имуще, яков же во мне видесте и ныне слышите о мне.</p>
<h4>2</h4>
<p>Аще убо кое утешение о Христе, (или) аще кая утеха любве, аще кое общение духа, аще кое милосердие и щедроты,</p>
<p>исполните мою радость, да тожде мудрствуете, ту же любовь имуще, единодушни, единомудренни:</p>
<p>ничтоже по рвению или тщеславию, но смиреномудрием друг друга честию болша себе творяще.</p>
<p>Не своих си кийждо, но и дружних кийждо смотряйте.</p>
<p>Сие бо да мудрствуется в вас, еже и во Христе Иисусе:</p>
<p>иже, во образе Божии сый, не восхищением непщева быти равен Богу:</p>
<p>но себе умалил, зрак раба приим, в подобии человечестем быв, и образом обретеся якоже человек:</p>
<p>смирил себе, послушлив быв даже до смерти, смерти же крестныя.</p>
<p>Темже и Бог его превознесе и дарова ему имя, еже паче всякаго имене,</p>
<p>да о имени Иисусове всяко колено поклонится небесных и земных и преисподних,</p>
<p>и всяк язык исповесть, яко Господь Иисус Христос в славу Бога Отца.</p>
<p>Темже, возлюбленнии мои, якоже всегда послушасте мене, не якоже в пришествии моем точию, но ныне много паче во отшествии моем, со страхом и трепетом свое спасение содевайте:</p>
<p>Бог бо есть действуяй в вас и еже хотети и еже деяти о благоволении.</p>
<p>Вся творите без роптания и размышления,</p>
<p>да будете неповинни и цели, чада Божия непорочна посреде рода строптива и развращена, в нихже являетеся якоже светила в мире,</p>
<p>слово животно придержаще, в похвалу мне в день Христов, яко не вотще текох, ни вотще трудихся.</p>
<p>Но аще и жрен бываю о жертве и службе веры вашея, радуюся и сорадуюся всем вам:</p>
<p>такожде и вы радуйтеся и сорадуйтеся мне.</p>
<p>Уповаю же о Господе Иисусе тимофеа вскоре послати к вам, да и аз благодушствую, уведев яже о вас.</p>
<p>Ни единаго бо имам равнодушна, иже приснее о вас попечется:</p>
<p>вси бо своих си ищут, (а) не яже Христа Иисуса.</p>
<p>Искусство же его знаете, зане якоже отцу чадо, со мною поработал в благовестии.</p>
<p>Сего же убо уповаю послати абие, повнегда увем яже о мне.</p>
<p>Надеюся же о Господе, яко и сам скоро прииду к вам.</p>
<p>Потребнее же возмнех епафродита брата и споспешника и своинника моего, вашего же посланника и служителя потребе моей, послати к вам,</p>
<p>понеже желанием желаше видети всех вас, и тужаше, зане слышасте, яко боле.</p>
<p>Ибо боле близ смерти: но Бог помилова его, не его же токмо, но и мене, да не скорбь на скорбь прииму.</p>
<p>Скорее убо послах его, да видевше его паки, возрадуетеся, и аз безпечален пребуду.</p>
<p>Приимите убо его о Господе со всякою радостию, и таковыя честны имейте,</p>
<p>зане за дело Христово даже до смерти приближися, понудив себе вседушно, да исполнит ваше лишение службы яже ко мне.</p>
<h4>3</h4>
<p>Прочее же, братие моя, радуйтеся о Господе. Таяжде (бо) писати вам, мне убо неленостно, вам же твердо.</p>
<p>Блюдитеся от псов, блюдитеся от злых делателей, блюдитеся от сечения:</p>
<p>мы бо есмы обрезание, иже духом Богу служим и хвалимся о Христе Иисусе, а не в плоти надеемся:</p>
<p>ибо и аз имею надеяние такожде во плоти. Аще кто ин мнит надеятися во плоти, аз паче,</p>
<p>обрезан осмодневно, от рода израилева, колена вениаминова, евреин от еврей, по закону фарисей,</p>
<p>по ревности гоних Церковь Божию, по правде законней быв непорочен.</p>
<p>Но яже ми бяху приобретения, сия вмених Христа ради тщету.</p>
<p>Но убо вменяю вся тщету быти за превосходящее разумение Христа Иисуса Господа моего, егоже ради всех отщетихся, и вменяю вся уметы быти, да Христа приобрящу</p>
<p>и обрящуся в нем, не имый моея правды, яже от закона, но яже верою (Иисус) Христовою, сущую от Бога правду в вере:</p>
<p>яко разумети его, и силу воскресения его, и союбщение страстей его, сообразуяся смерти его,</p>
<p>аще како достигну в воскресение мертвых.</p>
<p>Не зане уже достигох, или уже совершихся: гоню же, аще и постигну, о немже и постижен бых от Христа Иисуса.</p>
<p>Братие, аз себе не у помышляю достигша: едино же, задняя убо забывая, в предняя же простираяся,</p>
<p>со усердием гоню, к почести вышняго звания Божия о Христе Иисусе.</p>
<p>Елицы убо совершенни, сие да мудрствуим: и еже аще ино что мыслите, и сие Бог вам открыет.</p>
<p>Обаче в неже достигохом, тоже да мудрствуем и темже правилом жителтвуем.</p>
<p>Подобни ми бывайте, братие, и смотряйте тако ходящыя, якоже имате образ нас.</p>
<p>Мнози бо ходят, ихже многажды глаголах вам, ныне же и плачя глаголю, враги креста Христова:</p>
<p>имже кончина погибель, имже бог чрево, и слава в студе их, иже земная мудрствуют.</p>
<p>Наше бо житие на небесех есть, отюнудуже и спасителя ждем, Господа (нашего) Иисуса Христа,</p>
<p>иже преобразит тело смирения нашего, яко быти сему сообразну телу славы его, по действу еже возмогати ему и покорити себе всяческая.</p>
<h4>4</h4>
<p>Темже, братие моя возлюбленная и вожделенная, радосте и венче мой, тако стойте о Господе, возлюбленнии.</p>
<p>Еводию молю и синтихию молю тожде мудрствовати о Господе:</p>
<p>ей, молю и тебе, супружниче присный, споспешествуй им, яже во благовествовании сподвизашася со мною и с климентом и с прочими споспешники моими, ихже имена в книгах животных.</p>
<p>Радуйтеся всегда о Господе: и паки реку: радуйтеся.</p>
<p>Кротость ваша разумна да будет всем человеком. Господь близ.</p>
<p>Ни о чемже пецытеся, но во всем молитвою и молением со блгодарением прошения ваша да сказуются к Богу:</p>
<p>и мир Божий, превосходяй всяк ум, да соблюдет сердца ваша и разумения ваша о Христе Иисусе.</p>
<p>Прочее же, братие (моя), елика суть истинна, елика честна, елика праведна, елика пречиста, елика прелюбезна, елика доброхвальна, аще кая добродетель и аще кая похвала, сия помышляйте.</p>
<p>умже и научистеся, и приясте, и слышасте, и видесте во мне, сия творите: и Бог мира будет с вами.</p>
<p>Возрадовахся же о Господе вельми, яко уже когда воспомянусте пещися о мне: понеже и печастеся, но непогодным временем обдержастеся.</p>
<p>Не яко по скудости глаголю: аз бо навыкох, в нихже есмь, доволен быти:</p>
<p>вем и смиритися, вем и избыточествовати: во всем и во всех навыкох, и насыщатися и алкати, и избыточествовати и лишатися.</p>
<p>Вся могу о укрепляющем мя (Иисусе) Христе.</p>
<p>Обаче добре сотвористе, сприобщившеся печали моей.</p>
<p>Весте же и вы, филипписиане, яко в начале благовествования, егда изыдох от македонии, ни едина ми церковь общевася в слово даяния и приятия, точию вы едини:</p>
<p>яко и в солунь и единою и дващи в требование (мое) посласте ми.</p>
<p>Не яко ищу даяния, но ищу плода множащагося в слово ваше.</p>
<p>Приях же вся и избыточествую: исполнихся, приемь от епафродита посланная от вас, воню блгоухания, жертву приятну, благоугодну Богу.</p>
<p>Бог же мой да исполнит всякое требование ваше по богатству своему в славе, о Христе Иисусе.</p>
<p>Богу же и Отцу нашему слава во веки веков. Аминь.</p>
<p>Целуйте всякаго свята о Христе Иисусе. Целуют вы сущая со мною братия.</p>
<p>Целуют вы святии вси, паче же иже от кесарева дому.</p>
<p>Благодать Господа нашего Иисуса Христа со всеми вами. Аминь.</p>
