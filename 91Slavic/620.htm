<h4>1</h4>
<p>1 павел, апостол Иисус Христов волею Божиею, по обетованию жизни, яже о Христе Иисусе,</p>
<p>2 тимофею возлюбленному чаду: благодать, милость, мир от Бога Отца и Христа Иисуса Господа нашего.</p>
<p>3 Благодарю Бога, емуже служу от прародителей чистою совестию, яко непрестанную имам о тебе память в молитвах моих день и нощь,</p>
<p>4 желая видети тя, поминая слезы твоя, да радости исполнюся,</p>
<p>5 воспоминание приемля о сущей в тебе нелицемерней вере, яже вселися прежде в бабу твою лоиду и в матерь твою евникию: известен же есмь, яко и в тебе.</p>
<p>6 Еяже ради вины воспоминаю тебе возгревати дар Божий живущий в тебе возложением руку моею:</p>
<p>7 не бо даде нам Бог духа страха, но силы и любве и целомудрия.</p>
<p>8 Не постыдися убо страстию Господа нашего Иисуса Христа, ни мною юзником его: но спостражди благовествованию (Христову) по силе Бога,</p>
<p>9 спасшаго нас и призвавшаго званием святым, не по делом нашым, но по своему благоволению и благодати данней нам о Христе Иисусе прежде лет вечных,</p>
<p>10 явльшейся же ныне просвещением спасителя нашего Иисуса Христа, разрушившаго убо смерть и возсиявшаго жизнь и нетление благовествованием,</p>
<p>11 в неже поставлен бых аз проповедник и апостол и учитель языков.</p>
<p>12 Еяже ради вины и сия стражду: но не стыждуся. Вем бо, емуже веровах, и известихся, яко силен есть предание мое сохранити в день он.</p>
<p>13 Образ имей здравых словес, ихже от мене слышал еси, в вере и любви, яже о Христе Иисусе.</p>
<p>14 Доброе завещание соблюди духом святым живущим в нас.</p>
<p>15 Веси ли сие, яко отвратишася от мене вси, иже от асии, от нихже есть фигелл и ермоген.</p>
<p>16 Да даст (же) милость Господь онисифорову дому, яко многажды мя упокои и вериг моих не постыдеся,</p>
<p>17 но пришед в рим, тощнее взыска мя и обрете:</p>
<p>18 да даст ему Господь обрести милость от Господа в день он: и елико во ефесе послужи ми, добрее ты веси.</p>
<h4>2</h4>
<p>1 Ты убо, чадо мое, возмогай во благодати, яже о Христе Иисусе,</p>
<p>2 и яже слышал еси от мене многими свидетели, сия предаждь верным человеком, иже доволни будут и иных научити.</p>
<p>3 Ты убо злопостражди яко добр воин Иисус Христов.</p>
<p>4 Никтоже (бо) воин бывая обязуется куплями житейскими, да воеводе угоден будет.</p>
<p>5 Аще же и постраждет кто, не венчается, аще не законно мучен будет.</p>
<p>6 Труждающемуся делателю прежде подобает от плода вкусити.</p>
<p>7 Разумей, яже глаголю: да даст убо тебе Господь разум о всем.</p>
<p>8 Поминай (Господа) Иисуса Христа воставшаго от мертвых, от семене давидова, по благовествованию моему,</p>
<p>9 в немже злостражду даже до уз, яко злодей: но слово Божие не вяжется.</p>
<p>10 Сего ради вся терплю избранных ради, да и тии спасение улучат еже о Христе Иисусе, со славою вечною.</p>
<p>11 Верно слово: аще бо с ним умрохом, то с ним и оживем:</p>
<p>12 аще терпим, с ним и воцаримся: аще отвержемся, и той отвержется нас:</p>
<p>13 аще не веруем, он верен пребывает: отрещися бо себе не может.</p>
<p>14 Сия воспоминай, засвидетелствуя пред Господем, не словопретися, ни на куюже потребу, на разорение слышащих.</p>
<p>15 Потщися себе искусна поставити пред Богом, делателя непостыдна, право правяща слово истины.</p>
<p>16 Скверных же тщегласий отметайся: наипаче бо преспеют в нечестие,</p>
<p>17 и слово их яко гаггрена жир обрящет: от нихже есть именей и филит,</p>
<p>18 иже о истине погрешиста, глаголюща, яко воскресение уже бысть: и возмущают некоторых веру.</p>
<p>19 Твердое убо основание Божие стоит, имущее печать сию: позна Господь сущыя своя, и: да отступит от неправды всяк именуяй имя Господне.</p>
<p>20 В велицем же дому не точию сосуди злати и сребряни суть, но и древяни и глиняни: и ови убо в честь, ови же не в честь.</p>
<p>21 Аще убо кто очистит себе от сих, будет сосуд в честь, освящен и благопотребен Владыце, на всякое дело благое уготован.</p>
<p>22 Похотей юных бегай, держися же правды, веры, любве, мира со всеми призывающими Господа от чистаго сердца.</p>
<p>23 Буих же и ненаказанных стязаний отрицайся, ведый, яко раждают свары:</p>
<p>24 рабу же Господню не подобает сваритися, но тиху быти ко всем, учителну, незлобиву,</p>
<p>25 с кротостию наказующу противныя, еда како даст им Бог покаяние в разум истины,</p>
<p>26 и возникнут от диаволския сети, живи уловлени от него в свою его волю.</p>
<h4>3</h4>
<p>1 Сие же веждь, яко в последния дни настанут времена люта.</p>
<p>2 Будут бо человецы самолюбцы, сребролюбцы, величави, горди, хулницы, родителем противящиися, неблагодарни, неправедни, нелюбовни,</p>
<p>3 непримирителни, (продерзиви, возносливи, прелагатае,) клеветницы, невоздержницы, некротцы, неблаголюбцы,</p>
<p>4 предателе, нагли, напыщени, сластолюбцы паче нежели Боголюбцы,</p>
<p>5 имущии образ благочистия, силы же его отвергшиися. И сих отвращайся.</p>
<p>6 От сих бо суть поныряющии в домы и пленяющии женишца отягощенныя грехами, водимыя похотьми различными,</p>
<p>7 всегда учащяся и николиже в разум истины приити могущыя.</p>
<p>8 Якоже ианний и иамврий противистася моисею, такожде и сии противляются истине, человецы растленни умом (и) неискусни о вере.</p>
<p>9 Но не преуспеют более: безумие бо их явлено будет всем, якоже и онех бысть.</p>
<p>10 Ты же последовал еси моему учению, житию, привету, вере, долготерпению, любви, терпению,</p>
<p>11 изгнанием, страданием, якова ми быша во антиохии, (и) во иконии, (и) в листрех: якова изгнания приях, и от всех мя избавил есть Господь.</p>
<p>12 И вси же хотящии благочистно жити о Христе Иисусе, гоними будут:</p>
<p>13 лукавии же человецы и чародее преупеют на горшее, прельщающе и прельщаеми.</p>
<p>14 Ты же пребывай в нихже научен еси и яже вверена суть тебе, ведый, от кого научился еси:</p>
<p>15 и яко измлада священная писания умееши, могущая тя умудрити во спасение верою, яже о Христе Иисусе.</p>
<p>16 Всяко писание Богодухновенно и полезно (есть) ко учению, ко обличению, ко исправлению, к наказанию еже в правде,</p>
<p>17 да совершен будет Божий человек, на всякое дело благое уготован.</p>
<h4>4</h4>
<p>1 Засвидетелствую убо аз пред Богом и Господем нашим Иисус Христом, хотящим судити живым и мертвым в явлении его и Царствии его:</p>
<p>2 проповедуй слово, настой благовременне и безвременне, обличи, запрети, умоли со всяким долготерпением и учением.</p>
<p>3 Будет бо время, егда здраваго учения не послушают, но по своих похотех изберут себе учители, чешеми слухом:</p>
<p>4 и от истины слух отвратят, и к баснем уклонятся.</p>
<p>5 Ты же трезвися о всем, злопостражди, дело сотвори благовестника, служение твое известно сотвори.</p>
<p>6 Аз бо уже жрен бываю, и время моего отшествия наста:</p>
<p>7 подвигом добрым подвизахся, течение скончах, веру соблюдох:</p>
<p>8 прочее убо соблюдается мне венец правды, егоже воздаст ми Господь в день он, праведный судия: не токмо же мне, но и всем возлюбльшым явление его.</p>
<p>9 Потщися скоро приити ко мне.</p>
<p>10 Димас бо мене остави, возлюбив нынешний век, и иде в солунь: крискент в галатию, тит в далматию: лука един есть со мною.</p>
<p>11 Марка поемь приведи с собою, есть бо ми благопотребен в службу.</p>
<p>12 Тихика же послах во ефес.</p>
<p>13 Фелон, егоже оставих в троаде у карпа, грядый принеси, и книги, паче же кожаныя.</p>
<p>14 Александр ковачь многа ми зла сотвори: да воздаст ему Господь по делом его:</p>
<p>15 от негоже и ты себе блюди, зело бо противится словесем нашым.</p>
<p>16 В первый мой ответ никтоже бысть со мною, но вси мя оставиша: да не вменится им.</p>
<p>17 Господь же мне предста и укрепи мя, да мною проповедание известно будет, и услышат вси языцы: и избавлен бых от уст львов.</p>
<p>18 И избавит мя Господь от всякаго дела лукава и спасет во Царствие свое небесное: емуже слава во веки веков. Аминь.</p>
<p>19 Целуй прискиллу и акилу и онисифоров дом.</p>
<p>20 Ераст оста в коринфе: трофима же оставих в милите боляща.</p>
<p>21 Потщися прежде зимы приити. Целует тя еввул и пуд, и лин и клавдиа и братия вся.</p>
<p>22 Господь Иисус Христос со духом твоим. Благодать с вами. Аминь.</p>
