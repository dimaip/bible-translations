<h4>1</h4>
<p>1 павел, раб Божий, апостол же Иисус Христов, по вере избранных Божиих и разуму истины, яже по блгочистию,</p>
<p>2 о уповании жизни вечныя, юже обетова неложный Бог прежде лет вечных,</p>
<p>3 яви же во времена своя слово свое проповеданием, еже мне поручено бысть по повелению спасителя нашего Бога:</p>
<p>4 титу, присному чаду по общей вере: благодать, милость, мир от Бога оца и Господа Иисуса Христа спаса нашего.</p>
<p>5 Сего ради оставих тя в крите, да недокончанная исправиши и устроиши по всем градом пресвитеры, якоже тебе аз повелех:</p>
<p>6 аще кто есть непорочен, единыя жены муж, чада имый верна, не во укорении блуда, или непокорива.</p>
<p>7 Подобает бо епископу без порока быти, якоже Божию строителю: не себе угождающу, (не дерзу, не напрасливу,) не гневливу, не пиянице, не биице, не скверностяжательну,</p>
<p>8 но страннолюбиву, благолюбцу, целомудренну, праведну, преподобну, воздержателну,</p>
<p>9 держащемуся вернаго словесе по учению, да силен будет и утешати во здравем учении, и противящыяся обличати.</p>
<p>10 Суть бо мнози непокориви, суесловцы и умом прельщени, наипаче же сущии от обрезания,</p>
<p>11 ихже подобает уста заграждати: иже вся домы развращают, учаще яже не подобает, сквернаго ради прибытка.</p>
<p>12 Рече же некто от них, свой им пророк: критяне присно лживи, злии зверие, утробы праздныя.</p>
<p>13 Свидетельство сие истинно есть. еяже ради вины обличай их нещадно, да здрави будут в вере,</p>
<p>14 не внимающе иудейским баснем, ни заповедем человек отвращающихся от истины.</p>
<p>15 Вся убо чиста чистым: оскверненым же и неверным ничтоже чисто, но осквернися их и ум и совесть.</p>
<p>16 Бога исповедуют ведети, а делы отмещутся его, мерзцы суще и непокориви и на всякое дело благое неискусни.</p>
<h4>2</h4>
<p>1 Ты же глаголи, яже подобает здравому учению:</p>
<p>2 старцем трезвенным быти, честным, целомудренным, здравствующым верою, любовию, терпением:</p>
<p>3 старицам такожде во украшении святолепным, не клеветивым, не вину многу порабощенным, доброучителным,</p>
<p>4 да уцеломудрят юныя, мужелюбицам быти, чадолюбицам,</p>
<p>5 целомудренным, чистым, домы добре правящым, благим, покаряющымся своим мужем, да не слово Божие хулится:</p>
<p>6 юношы такожде моли целомудрствовати.</p>
<p>7 О всем (же) сам себе подавая образ добрых дел, во учении независтное, честность, нетление,</p>
<p>8 слово здравое, незазорное. да противный посрамится, ничтоже имея глаголати о нас укорно.</p>
<p>9 Рабы, своим господем повиноватися, во всем благоугодным быти, не прекословным,</p>
<p>10 не крадущым, но веру всяку являющым благу. да учение спасителя нашего Бога украшают во всем.</p>
<p>11 Явися бо благодать Божия спасителная всем человеком,</p>
<p>12 наказующи нас, да отвергшеся нечестия и мирских похотей, целомудренно и праведно и благочестно поживем в нынешнем веце,</p>
<p>13 ждуще блаженнаго упования и явления славы великаго Бога и спаса нашего Иисуса Христа,</p>
<p>14 иже дал есть себе за ны, да избавит ны от всякаго беззакония и очестит себе люди избранны, ревнители добрым делом.</p>
<p>15 Сия глаголи, и моли, и обличай со всяким повелением. да никтоже тя преобидит.</p>
<h4>3</h4>
<p>1 Воспоминай тем началствующым и владеющым повиноватися и покарятися, и ко всякому делу благу готовым быти:</p>
<p>2 ни единаго хулити, не сварливым быти, но тихим, всяку являющым кротость ко всем человеком.</p>
<p>3 Бехом бо иногда и мы несмысленни, и непокориви, и прельщени, работающе похотем и сластем различным, в злобе и зависти живуще, мерзцы (суще и) ненавидяще друг друга.</p>
<p>4 Егда же благодать и человеколюбие явися спаса нашего Бога,</p>
<p>5 не от дел праведных, ихже сотворихом мы, но по своей его милости, спасе нас банею пакибытия и обновления духа святаго,</p>
<p>6 егоже излия на нас обилно Иисус Христом, спасителем нашим,</p>
<p>7 да оправдившеся благодатию его, наследницы будем по упованию жизни вечныя.</p>
<p>8 (Чадо тите,) верно слово, и о сих хощу тя извещати, да пекутся добрым делом прилежати веровавшии Богу: сия суть полезна человеком и добра.</p>
<p>9 Буих же стязаний и родословий и рвений и сваров законных отступай: суть бо неполезны и суетны.</p>
<p>10 Еретика человека по первом и вторем наказании отрицайся,</p>
<p>11 ведый, яко развратися таковый, и согрешает, и есть самоосужден.</p>
<p>12 егда послю артему к тебе или тихика, потщися приити ко мне в никополь: тамо бо судих озимети.</p>
<p>13 Зину законника и аполлоса скоро предпосли, и да ничтоже им скудно будет.</p>
<p>14 Да учатся же и наши добрым делом прилежати в нужная требования, да не будут безплодни.</p>
<p>15 Целуют тя со мною сущии вси. Целуй любящыя ны в вере. Благодать со всеми вами. Аминь.</p>
