<h4>1</h4>
<p>1 павел, посланник Иисус Христов волею Божиею, и тимофей брат, Церкви Божией сущей в коринфе, со святыми всеми сущими во всей ахаии:</p>
<p>2 благодать вам и мир от Бога Отца нашего, и Господа Иисуса Христа.</p>
<p>3 Благословен Бог и Отец Господа нашего Иисуса Христа, Отец щедрот и Бог всякия утехи,</p>
<p>4 утешаяй нас о всяцей скорби нашей, яко возмощи нам утешити сущыя во всяцей скорби, утешением, имже утешаемся сами от Бога.</p>
<p>5 Зане якоже избыточествуют страдания Христова в нас, тако Христом избыточествует и утешение наше.</p>
<p>6 Аще ли же скорбим, о вашем утешении и спасении, действующемся в терпении техже страданий, яже и мы страждем:</p>
<p>7 и упование наше известно о вас. Аще ли утешаемся, о вашем утешении и спасении, ведяще, зане якоже общницы есте страстем нашым, такожде и утешению.</p>
<p>8 Не бо хощем вас, братие, не ведети о скорби нашей бывшей нам во асии, яко по премногу и паче силы отяготихомся, яко не надеятися нам и жити.</p>
<p>9 Но сами в себе осуждение смерти имехом, да не надеющеся будем на ся, но на Бога возставляющаго мертвыя,</p>
<p>10 иже от толикия смерти избавил ны есть и избавляет, наньже и уповахом, яко и еще избавит,</p>
<p>11 споспешествующым и вам по нас молитвою, да от многих лиц, еже в нас дарование, многими благодарится о вас.</p>
<p>12 Похваление бо наше сие есть, свидетельство совести нашея, яко в простоте и чистоте Божией, а не в мудрости плоти, но благодатию Божиею жихом в мире, множае же у вас.</p>
<p>13 Не иная бо пишем вам, но яже чтете и разумеваете: уповаю же, яко и до конца уразумеете,</p>
<p>14 якоже и разуместе нас от части, яко похваление вам есмы, якоже и вы нам, в день Господа нашего Иисуса Христа.</p>
<p>15 И сим упованием хотех к вам приити прежде, да вторую благодать имате,</p>
<p>16 и вами проити в македонию, и паки от македонии приити к вам, и вами проводитися во иудею.</p>
<p>17 Сие же хотя, еда что убо легкотою деях? Или яже совещаваю, по плоти совещаваю, да будет у мене еже ей, ей, и еже ни, ни.</p>
<p>18 Верен же Бог, яко слово наше, еже к вам, не бысть ей и ни.</p>
<p>19 Ибо Божий Сын Иисус Христос, иже у вас нами проповеданный, мною и силуаном и тимофеем, не бысть ей и ни, но в нем самем ей бысть:</p>
<p>20 елика бо обетования Божия, в том ей и в том аминь: Богу к славе нами.</p>
<p>21 Извествуяй же нас с вами во Христа и помазавый нас, Бог,</p>
<p>22 иже и запечатле нас, и даде обручение духа в сердца наша.</p>
<p>23 Аз же свидетеля Бога призываю на мою душу, яко щадя вас, ктому не приидох в коринф,</p>
<p>24 не яко обладаем верою вашею, но (яко) споспешницы есмы вашей радости: верою бо стоите.</p>
<h4>2</h4>
<p>1 Судих же в себе сие, не паки скорбию к вам приити.</p>
<p>2 Аще бо аз скорбь творю вам, то кто есть веселяяй мя, точию приемляй скорбь от мене?</p>
<p>3 И писах вам сие истое, да не пришед скорбь на скорбь прииму, о нихже подобаше ми радоватися, надеяся на вся вы, яко моя радость всех вас есть.</p>
<p>4 От печали бо многия и туги сердца написах вам многими слезами, не яко да оскорбитеся, но любовь да познаете, юже имам изобильно к вам.</p>
<p>5 Аще ли кто оскорбил мене, не мене оскорби, но от части, да не отягчу, всех вас.</p>
<p>6 Довольно бо таковому запрещение сие, еже от многих:</p>
<p>7 темже сопротивное паче вы да даруете и утешите, да не како многою скорбию пожерт будет таковый:</p>
<p>8 темже молю вы, утвердите к нему любовь.</p>
<p>9 На сие бо и писах, да разумею искусство ваше, аще во всем послушливи есте.</p>
<p>10 Емуже аще что даруете, и аз: ибо аз аще что даровах, емуже даровах, вас ради, о лицы Иисус Христове,</p>
<p>11 да не обидими будем от сатаны: Не не разумеваем бо умышлений его.</p>
<p>12 Пришед же в троаду во благовестие Христово, и двери отверзене ми бывшей о Господе,</p>
<p>13 не имех покоя духу моему, не обретшу ми тита брата моего: но отрекся им, изыдох в македонию.</p>
<p>14 Богу же благодарение, всегда победители нас творящему о Христе Иисусе и воню разума его являющу нами во всяцем месте.</p>
<p>15 Яко Христово благоухание есмы Богови в спасаемых и в погибающих.</p>
<p>16 Овем убо воня смертная в смерть, овем же воня животная в живот. И к сим кто доволен?</p>
<p>17 Несмы бо, якоже мнози, нечисто проповедающии слово Божие, но яко от чистоты, но яко от Бога, пред Богом, во Христе глаголем.</p>
<h4>3</h4>
<p>1 Зачинаем ли паки нас самех извещавати вам? Или требуем, якоже нецыи, извещавательных посланий к вам, или от вас известительных?</p>
<p>2 Послание бо наше вы есте, написаное в сердцах наших, знаемое и прочитаемое от всех человек:</p>
<p>3 являеми, яко есте послание Христово служеное нами, написано не чернилом, но духом Бога жива, не на скрижалех каменных, но на скрижалех сердца плотяных.</p>
<p>4 Надеяние же таково имамы Христом к Богу,</p>
<p>5 не яко довольни есмы от себе помыслити что, яко от себе, но доволство наше от Бога:</p>
<p>6 иже и удоволи нас служители быти нову завету, не писмени, но духу: писмя бо убивает, а дух животворит.</p>
<p>7 Аще ли служение смерти писмены, образовано в каменех, бысть в славу, яко не мощи взирати сыном израилевым на лице моисеово, славы ради лица его престающия.</p>
<p>8 како не множае паче служение духа будет в славе?</p>
<p>9 Аще бо служение осуждения, слава, много паче избыточествует служение правды в славе.</p>
<p>10 Ибо не прославися прославленное в части сей, за превосходящую славу.</p>
<p>11 Аще бо престающее, славою: много паче пребывающее, в славе.</p>
<p>12 Имуще убо таково упование, многим дерзновением действуем,</p>
<p>13 и не якоже моисей полагаше покрывало на лицы своем, за еже не мощи взирати сыном израилевым на конец престающаго.</p>
<p>14 Но ослепишася помышления их: даже бо до сего дне тожде покрывало во чтении ветхаго завета пребывает не откровено, зане о Христе престает.</p>
<p>15 Но даже до днесь, внегда чтется моисей, покрывало на сердце их лежит:</p>
<p>16 внегда же обратятся ко Господу, взимается покрывало.</p>
<p>17 Господь же дух есть: а идеже дух Господень, ту свобода.</p>
<p>18 Мы же вси откровенным лицем славу Господню взирающе, в тойже образ преобразуемся от славы в славу, якоже от Господня духа.</p>
<h4>4</h4>
<p>1 Сего ради имуще служение сие, якоже помиловани быхом, не стужаем си:</p>
<p>2 но отрекохомся тайных срама, не в лукавствии ходяще, ни льстяще словесе Божия, но явлением истины представляюще себе ко всяцей совести человечестей, пред Богом.</p>
<p>3 Аще ли же есть покровено благовествование наше, в гибнущих есть покровено,</p>
<p>4 в нихже бог века сего ослепи разумы неверных, во еже не возсияти им свету благовествования славы Христовы, иже есть образ Бога невидимаго.</p>
<p>5 Не себе бо проповедаем, но Христа Иисуса Господа: себе же самех рабов вам Иисуса Господа ради:</p>
<p>6 яко Бог рекий из тмы свету возсияти, иже возсия в сердцах наших, к просвещению разума славы Божия о лицы Иисус Христове.</p>
<p>7 Имамы же сокровище сие в скудельных сосудех, да премножество силы будет Божия, а не от нас:</p>
<p>8 во всем скорбяще, но не стужающе си: нечаеми, но не отчаяваеми:</p>
<p>9 гоними, но не оставляеми: низлагаеми, но не погибающе:</p>
<p>10 всегда мертвость Господа Иисуса в теле носяще, да и живот Иисусов в теле нашем явится.</p>
<p>11 присно бо мы живии в смерть предаемся Иисуса ради, да и живот Иисусов явится в мертвенней плоти нашей:</p>
<p>12 темже смерть убо в нас действует, а живот в вас.</p>
<p>13 Имуще же тойже дух веры, по писанному: веровах, темже возглаголах: и мы веруем, темже и глаголем,</p>
<p>14 ведяще, яко воздвигий Господа Иисуса, и нас со Иисусом воздвигнет, и предпоставит с вами.</p>
<p>15 Вся бо вас ради, да благодать умножившаяся, множайшими благодарении избыточествит в славу Божию.</p>
<p>16 Темже не стужаем си: но аще и внешний наш человек тлеет, обаче внутренний обновляется по вся дни.</p>
<p>17 Еже бо ныне легкое печали нашея, по преумножению в преспеяние тяготу вечныя славы соделовает нам,</p>
<p>18 не смотряющым нам видимых, но невидимых: видимая бо временна, невидимая же вечна.</p>
<h4>5</h4>
<p>1 Вемы бо, яко аще земная наша храмина тела разорится, создание от Бога имамы, храмину нерукотворену, вечну на небесех.</p>
<p>2 Ибо о сем воздыхаем, в жилище наше небесное облещися желающе:</p>
<p>3 аще точию и облекшеся, не нази обрящемся.</p>
<p>4 Ибо сущии в теле сем воздыхаем отягчаеми, понеже не хощем совлещися, но пооблещися, да пожерто будет мертвенное животом.</p>
<p>5 Сотворивый же нас в сие истое Бог, иже и даде нам обручение духа.</p>
<p>6 Дерзающе убо всегда и ведяще, яко живуще в теле отходим от Господа:</p>
<p>7 верою бо ходим, а не видением:</p>
<p>8 дерзаем же и благоволим паче отити от тела и внити ко Господу:</p>
<p>9 темже и тщимся, аще входяще, аще отходяще, благоугодни ему быти:</p>
<p>10 всем бо явитися нам подобает пред судищем Христовым, да приимет кийждо, яже с телом содела, или блага, или зла.</p>
<p>11 Ведуще убо страх Господень, человеки увещаваем, Богови же явлени есмы: уповаем же, яко и в совестех ваших явлени есмы.</p>
<p>12 Не паки бо себе хвалим пред вами, но вину даем вам похвалению о нас, да имате к хвалящымся в лицы, а не в сердцы.</p>
<p>13 Аще бо изумихомся, Богови: аще ли целомудрствуем, вам.</p>
<p>14 Ибо любы Божия обдержит нас суждших сие: яко аще един за всех умре, то убо вси умроша.</p>
<p>15 Христос же за всех умре, да живущии не ктому себе живут, но умершему за них и воскресшему.</p>
<p>16 Темже и мы отныне ни единаго вемы по плоти: аще же и разумехом по плоти Христа, но ныне ктому не разумеем.</p>
<p>17 Темже аще кто во Христе, нова тварь: древняя мимоидоша, се быша вся нова:</p>
<p>18 Всяческая же от Бога, примирившаго нас себе Иисус Христом и давшаго нам служение примирения:</p>
<p>19 зане Бог бе во Христе мир примиряя себе, не вменяя им согрешений их и положив в нас слово примирения.</p>
<p>20 По Христе убо молим, яко Богу молящу нами, молим по Христе: примиритеся с Богом.</p>
<p>21 Не ведевшаго бо греха по нас грех сотвори, да мы будем правда Божия о нем.</p>
<h4>6</h4>
<p>1 Споспешствующе же и молим, не вотще благодать Божию прияти вам.</p>
<p>2 глаголет бо: во время приятно послушах тебе, и в день спасения помогох ти. Се ныне время благоприятно, се ныне день спасения.</p>
<p>3 Ни едино ни в чемже дающе претыкание, да служение безпорочно будет,</p>
<p>4 но во всем представляюще себе якоже Божия слуги, в терпении мнозе, в скорбех, в бедах, в теснотах,</p>
<p>5 в ранах, в темницах, в нестроениих, в трудех, во бдениих, в пощениих,</p>
<p>6 во очищении, в разуме, в долготерпении, в благости, в Дусе святе, в любви нелицемерне,</p>
<p>7 в словеси истины, в силе Божией, оружии правды десными и шуими,</p>
<p>8 славою и безчестием, гаждением и благохвалением: яко лестцы, и истинни:</p>
<p>9 яко незнаеми, и познаваеми: яко умирающе, и се живи есмы: яко наказуеми, а не умерщвляеми:</p>
<p>10 яко скорбяще, присно же радующеся: яко нищи, а многи богатяще: яко ничтоже имуще, а вся содержаще.</p>
<p>11 Уста наша отверзошася к вам, коринфяне, сердце наше распространися.</p>
<p>12 Не тесно вмещаетеся в нас, утесняетеся же во утробах ваших.</p>
<p>13 Тожде же возмездие, якоже чадом глаголю, распространитеся и вы.</p>
<p>14 Не бывайте удобь преложни ко иному ярму, якоже невернии. Кое бо причастие правде к беззаконию? Или кое общение свету ко тьме?</p>
<p>15 Кое же согласие Христови с велиаром? Или кая часть верну с неверным?</p>
<p>16 Или кое сложение Церкви Божией со идолы? Вы бо есте Церкви Бога жива, якоже рече Бог: яко вселюся в них и похожду, и буду им Бог, и тии будут мне людие.</p>
<p>17 Темже изыдите от среды их и отлучитеся, глаголет Господь, и нечистоте не прикасайтеся, и аз прииму вы:</p>
<p>18 и буду вам во Отца, и вы будете мне в сыны и дщери, глаголет Господь вседержитель.</p>
<h4>7</h4>
<p>1 Сицева убо имуще обетования, о возлюбленнии, очистим себе от всякия скверны плоти и духа, творяще святыню в страсе Божии.</p>
<p>2 Вместите ны: ни единаго обидехом, ни единаго истлихом, ни единаго лихоимствовахом.</p>
<p>3 Не на осуждение глаголю: прежде бо рех, яко в сердцах наших есте, во еже умрети с вами и сожити.</p>
<p>4 Много ми дерзновение к вам, многа ми похвала о вас: исполнихся утехи, преизбыточествую радостию о всяцей печали нашей.</p>
<p>5 Ибо пришедшым нам в македонию, ни единаго име покоя плоть наша, но во всем скорбяще: внеуду брани, внутрьуду боязни.</p>
<p>6 Но утешаяй смиренныя, утеши нас Бог пришествием титовым,</p>
<p>7 не токмо же пришествием его, но и утешением, имже утешися о вас, поведая нам ваше желание, ваше рыдание, вашу ревность по мне, яко ми паче возрадоватися.</p>
<p>8 Яко аще и оскорбих вас посланием, не раскаюся, аще и раскаял бых ся: вижду бо, яко послание оно, аще и к часу, оскорби вас.</p>
<p>9 Ныне радуюся, не яко скорбни бысте, но яко оскорбистеся в покаяние: оскорбесте бо по Бозе, да ни в чемже отщетитеся от нас.</p>
<p>10 Печаль бо, яже по Бозе, покаяние нераскаянно во спасение соделовает, а сего мира печаль смерть соделовает.</p>
<p>11 Се бо сие самое, еже по Бозе оскорбитися вам, колико содела в вас тщание? но ответ? но негодование, но страх, но вожделение, но ревность, но отмщение? Во всем представисте себе чисты быти в вещи.</p>
<p>12 Аще бо и писах вам, не обидевшаго ради, ниже обидимаго ради, но за еже явитися в вас тщанию нашему, еже о вас пред Богом.</p>
<p>13 Сего ради утешихомся о утешении вашем: лишше же паче возрадовахомся о радости титове, яко покоися дух его от всех вас:</p>
<p>14 яко аще что ему о вас похвалихся, не посрамихся: но яко вся воистинну глаголахом вам, тако и похваление наше, еже к титу, истинно бысть:</p>
<p>15 и утроба его излиха к вам есть, воспоминающаго всех вас послушание, яко со страхом и трепетом приясте его.</p>
<p>16 Радуюся убо, яко во всем дерзаю в вас.</p>
<h4>8</h4>
<p>1 Сказуем же вам, братие, благодать Божию, данную в церквах македонских:</p>
<p>2 яко во мнозем искушении скорбей избыток радости их, и яже во глубине нищета их избыточествова в богатство простоты их:</p>
<p>3 яко по силе их, свидетельствую, и паче силы доброхотни,</p>
<p>4 со многим молением моляще нас, благодать и общение служения, еже ко святым, прияти нам:</p>
<p>5 и не якоже надеяхомся, но себе вдаша первее Господеви, и нам волею Божиею:</p>
<p>6 во еже умолити нам тита, да якоже прежде начат, такожде и скончает в вас и благодать сию.</p>
<p>7 Но якоже во всем избыточествуете, верою и словом, и разумом, и всяцем тщанием, и любовию, яже от вас к нам, да и в сей благодати избыточествуете.</p>
<p>8 Не по повелению глаголю, но за иных тщание и вашея любве истинное искушая.</p>
<p>9 Весте бо благодать Господа нашего Иисуса Христа, яко вас ради обнища богат сый, да вы нищетою его обогатитеся.</p>
<p>10 И совет даю о сем: се бо вам есть на пользу, иже не точию, еже творити, но и еже хотети, прежде начасте от прешедшаго лета.</p>
<p>11 Ныне же и сие творити скончайте, да якоже бысть усердие хотети, тако будет и исполнити от сего, еже имате.</p>
<p>12 Аще бо усердие предлежит, по елику аще кто имать, благоприятен есть, а не по елику не имать.</p>
<p>13 Не бо да иным убо отрада, вам же скорбь: но по изравнению.</p>
<p>14 В нынешнее время ваше избыточествие во онех лишение, да и онех избыток будет в ваше лишение, яко да будет равенство,</p>
<p>15 якоже есть писано: иже многое, не преумножил есть: и иже малое, не умалил.</p>
<p>16 Благодарение же Богови, давшему тожде тщание о вас в сердце титово:</p>
<p>17 яко моление убо прият, тщаливейший же сый, своею волею изыде к вам.</p>
<p>18 Послахом же с ним и брата, егоже похвала во Евангелии по всем Церквам:</p>
<p>19 не точию же, но и освящен от Церквей с нами ходити, со благодатию сею, служимою нами к самого Господа славе и усердию вашему:</p>
<p>20 блюдущеся того, да не кто нас поречет во обилии сем служимем нами:</p>
<p>21 промышляюще добрая не токмо пред Богом, но и пред человеки.</p>
<p>22 Послахом же с ними и брата нашего, егоже искусихом во многих многащи встанлива суща, ныне же зело встанливейша, надеянием многим на вас.</p>
<p>23 Аще ли же о тите, общник мне и к вам споспешник: аще ли братия наша, посланницы Церквей, слава Христова.</p>
<p>24 Показание убо любве вашея и нашего хваления о вас, к ним покажите, и в лице Церквей.</p>
<h4>9</h4>
<p>1 О службе бо, яже ко святым, лишше ми есть писати вам,</p>
<p>2 вем бо усердие ваше, имже о вас хвалюся македоняном, яко ахаиа приготовися от мимошедшаго лета: и яже от вас ревность раздражи множайших.</p>
<p>3 Послах же братию, да не похваление наше, еже о вас, испразднится в части сей, но да, якоже глаголах, приготовани будете:</p>
<p>4 да не како, аще приидут со мною македоняне и обрящут вас неприготованных, постыдимся мы, да не глаголем вы, в части сей похваления.</p>
<p>5 Потребно убо умыслих умолити братию, да прежде приидут к вам и предуготовят прежде возвещенное благословение ваше, сие готово быти тако, якоже благословение, а не яко лихоимство.</p>
<p>6 Се же глаголю: сеяй скудостию, скудостию и пожнет: а сеяй о благословении, о благословении и пожнет.</p>
<p>7 Кийждо якоже изволение имать сердцем, не от скорби, ни от нужды: доброхотна бо дателя любит Бог.</p>
<p>8 Силен же Бог всяку благодать изюбиловати в вас, да о всем всегда всяко довольство имуще, избыточествуете во всяко дело благо,</p>
<p>9 якоже есть писано: расточи, даде убогим: правда его пребывает во век века.</p>
<p>10 Даяй же семя сеющему и хлеб в снедь, да подаст и умножит семя ваше, и да возрастит жита правды вашея,</p>
<p>11 да о всем богатящеся во всяку простоту, яже содевает нами благодарение Богу.</p>
<p>12 Яко работа сего служения не токмо есть исполняющая лишения святых, но и избыточествующая многими благодареньми Богови:</p>
<p>13 искушением служения сего славяще Бога о покорении исповедания вашего в благовествовании Христове, и о простоте союбщения к ним и ко всем,</p>
<p>14 и о тех молитве о вас, возжелеющих вас за премногую благодать Божию на вас.</p>
<p>15 Благодарение же Богови о неисповедимем его даре.</p>
<h4>10</h4>
<p>1 Сам же аз павел молю вы кротостию и тихостию Христовою, иже в лице убо смирен в вас, не сый же у вас дерзаю в вас.</p>
<p>2 Молю же, да не присущ дерзаю надеянием, имже помышляю смети на некия непщующыя нас яко по плоти ходящих.</p>
<p>3 Во плоти бо ходяще, не по плоти воинствуем:</p>
<p>4 оружия бо воинства нашего не плотская, но сильна Богом на разорение твердем: помышления низлагающе,</p>
<p>5 и всяко возношение взимающееся на разум Божий, и пленяюще всяк разум в послушание Христово,</p>
<p>6 и в готовости имуще отмстити всяко преслушание, егда исполнится ваше послушание.</p>
<p>7 Иже ли пред лицем, зрите? Аще кто надеется себе Христова быти, да помышляет паки от себе, зане, якоже он Христов, такожде и мы Христовы.</p>
<p>8 Аще бо и лишше что похвалюся о власти нашей, юже даде нам Господь в создание, а не на разорение ваше, не постыжуся.</p>
<p>9 Но да не явлюся, яко страшя вас посланьми.</p>
<p>10 Яко послания убо, рече, тяжка и крепка, а пришествие тела немощно, и слово уничиженно:</p>
<p>11 сие да помышляет таковый, яко яцы же есмы словом посланий, отстояще, таковии и ту суще есмы делом.</p>
<p>12 Не смеем бо судити, или прикладовати себе иным хвалящым себе самех: но сами в себе себе измеряюще, и прилагающе себе самим себе, не разумевают.</p>
<p>13 Мы же не в безмерная похвалимся, но по мере правила, егоже раздели нам Бог меру, достизати даже и до вас.</p>
<p>14 Не яко бо не досяжуще до вас, паче простираем себе, даже бо и до вас достигохом благовестием Христовым:</p>
<p>15 не в безмерная хвалящеся в чуждих трудех, упование же имуще, растущей вере вашей, в вас величатися по правилу нашему изобильно,</p>
<p>16 во еже и в дальших вас странах благовестити, не чужим правилом в готовых похвалитися.</p>
<p>17 Хваляйся же, о Господе да хвалится:</p>
<p>18 не хваляй бо себе сей искусен, но егоже Бог восхваляет.</p>
<h4>11</h4>
<p>1 о, да бысте мало потерпели безумию моему! Но и потерпите мя.</p>
<p>2 Ревную бо по вас Божиею ревностию: обручих бо вас единому мужу деву чисту представити Христови.</p>
<p>3 Боюся же, да не како, якоже змий еву прельсти лукавством своим, тако истлеют и разумы ваши от простоты, яже о Христе.</p>
<p>4 Аще бо грядый инаго Иисуса проповедает, егоже не проповедахом, или духа инаго приемлете, егоже не приясте, или благовествование ино, еже не приясте, добре бысте потерпели.</p>
<p>5 Непщую бо ничимже лишитися предних апостол:</p>
<p>6 аще бо и невежда словом, но не разумом: но везде явльшеся о всем в вас.</p>
<p>7 Или грех сотворих себе смиряя, да вы вознесетеся, яко туне Божие благовествование благовестих вам?</p>
<p>8 От иных Церквей уях, приим оброк к вашему служению: и пришед к вам, и в скудости быв, не стужих ни единому:</p>
<p>9 скудость бо мою исполниша братия, пришедше от македонии: и во всем без стужения вам себе соблюдох и соблюду.</p>
<p>10 Есть истина Христова во мне, яко похваление сие не заградится о мне в странах ахайских.</p>
<p>11 Почто? зане не люблю ли вас? Бог весть. А еже творю, и сотворю,</p>
<p>12 да отсеку вину хотящым вины, да, о немже хвалятся, обрящутся якоже и мы.</p>
<p>13 Таковии бо лживи апостоли, делателе льстивии, преобразующеся во апостолы Христовы.</p>
<p>14 И не дивно: сам бо сатана преобразуется во ангела светла:</p>
<p>15 не велие убо, аще и служителие его преобразуются яко служители правды: имже кончина будет по делом их.</p>
<p>16 Паки глаголю: да никтоже мнит мя безумна быти: аще ли ни, поне яко безумна приимите мя, да и аз мало что похвалюся.</p>
<p>17 А еже глаголю, не глаголю по Господе, но яко в безумии в сей части похвалы:</p>
<p>18 понеже мнози хвалятся по плоти, и аз похвалюся.</p>
<p>19 Любезно бо приемлете безумныя, мудри суще:</p>
<p>20 приемлете бо, аще кто вас порабощает, аще кто поядает, аще кто не влепоту проторит, аще кто по лицу биет вы, аще кто величается.</p>
<p>21 По досаждению глаголю, зане аки мы изнемогохом. О немже аще дерзает кто, несмысленно глаголю, дерзаю и аз.</p>
<p>22 Еврее ли суть? и аз. Израилите ли суть? и аз. Семя авраамле ли суть? и аз.</p>
<p>23 Служителие ли Христовы суть? не в мудрости глаголю, паче аз. В трудех множае, в ранах преболе, в темницах излиха, в смертех многащи.</p>
<p>24 От иудей пять краты четыредесять разве единыя приях:</p>
<p>25 трищи палицами биен бых, единою каменьми наметан бых, трикраты корабль опровержеся со мною: нощь и день во глубине сотворих:</p>
<p>26 в путных шествиих множицею: беды в реках, беды от разбойник, беды от сродник, беды от язык, беды во градех, беды в пустыни, беды в мори, беды во лжебратии:</p>
<p>27 в труде и подвизе, во бдениих множицею, во алчбе и жажди, в пощениих многащи, в зиме и наготе.</p>
<p>28 Кроме внешних, нападение еже по вся дни, и попечение всех Церквей.</p>
<p>29 Кто изнемогает, и не изнемогаю? Кто соблазняется, и аз не разжизаюся?</p>
<p>30 Аще хвалитися ми подобает, о немощи моей похвалюся.</p>
<p>31 Бог и Отец Господа нашего Иисуса Христа весть, сый благословен во веки, яко не лгу.</p>
<p>32 В дамасце языческий князь арефы царя стрежаше дамаск град, яти мя хотя: и оконцем в кошнице свешен бых по стене, и избегох из руку его.</p>
<h4>12</h4>
<p>1 Похвалитися же не пользует ми: прииду бо в видения и откровения Господня.</p>
<p>2 Вем человека о Христе, прежде лет четыренадесяти: аще в теле, не вем, аще ли кроме тела, не вем, Бог весть: восхищена бывша таковаго до третияго небесе.</p>
<p>3 И вем такова человека: аще в теле, или кроме тела, не вем: Бог весть:</p>
<p>4 яко восхищен бысть в рай, и слыша неизреченны глаголголы, ихже не леть есть человеку глаголати.</p>
<p>5 О таковем похвалюся: о себе же не похвалюся, токмо о немощех моих.</p>
<p>6 Аще бо восхощу похвалитися, не буду безумен, истину бо реку: щажду же, да не како кто вознепщует о мне паче, еже видит мя, или слышит что от мене.</p>
<p>7 И за премногая откровения да не превозношуся, дадеся ми пакостник плоти, аггел сатанин, да ми пакости деет, да не превозношуся.</p>
<p>8 О сем трикраты Господа молих, да отступит от мене,</p>
<p>9 и рече ми: <J>довлеет ти благодать моя: сила бо моя в немощи совершается.</J> Сладце убо похвалюся паче в немощех моих, да вселится в мя сила Христова.</p>
<p>10 Темже благоволю в немощех, в досаждениих, в бедах, во изгнаниих, в теснотах по Христе: <J>егда бо немощствую, тогда силен есмь.</J></p>
<p>11 Бых несмыслен хваляся: вы мя понудисте. Аз бо должен бех от вас хвалимь бывати: ничимже бо лишихся первейших апостол, аще и ничтоже есмь:</p>
<p>12 знамения бо апостолова содеяшася в вас во всяцем терпении, в знамениих и чудесех и силах.</p>
<p>13 Что бо есть, егоже лишистеся паче прочих Церквей, разве точию яко аз сам не стужих вам? Дадите ми неправду сию.</p>
<p>14 Се третие готов есмь приити к вам, и не стужу вам: не ищу бо ваших, но вас. Не должна бо суть чада родителем снискати имения, но родителе чадом.</p>
<p>15 Аз же в сладость иждиву и иждивен буду по душах ваших, аще и излишше вас любя, менше любимь есмь.</p>
<p>16 Буди же, аз не отягчих вас, но коварен сый, лестию вас приях.</p>
<p>17 Еда коим от посланных к вам лихоимствовах вас?</p>
<p>18 Умолих тита, и с ним послах брата: еда лихоимствова чим вас тит? не темже ли духом ходихома? не темиже ли стопами?</p>
<p>19 Паки ли мните, яко ответ вам творим? Пред Богом, о Христе глаголем: вся же, возлюбленнии, о вашем созидании и утверждении.</p>
<p>20 Боюся же, еда како пришед, не яцех же хощу, обрящу вас, и аз обрящуся вам, якова же не хощете: да не како будут рвения, зависти, ярости, рети, клеветы, шептания, кичения, нестроения:</p>
<p>21 да не паки пришедша мя смирит Бог мой у вас, и восплачуся многих прежде согрешших и не покаявшихся о нечистоте и блужении и студоложствии, яже содеяша.</p>
<h4>13</h4>
<p>1 Третицею се гряду к вам: при устех двою или триех свидетелей станет всяк глагол.</p>
<p>2 Прежде рех и предглаголю, яко у вас быв второе, и отсутствуя ныне пишу прежде согрешившым и прочым всем, яко аще прииду паки, не пощажду:</p>
<p>3 понеже искушения ищете глаголющаго во мне Христа, иже в вас не изнемогает, но может в вас:</p>
<p>4 ибо аще и распят бысть от немощи, но жив есть от силы Божия: ибо и мы немощствуем в нем, но живи будем с ним от силы Божия в вас:</p>
<p>5 Себе искушайте, аще есте в вере: себе искушайте. Или не знаете себе, яко Иисус Христос в вас есть? Разве точию чим неискусни есте.</p>
<p>6 Уповаю же, яко разумети имате, яко мы несмы неискусни.</p>
<p>7 Молимся же к Богу, не сотворити вам ни единаго зла, не яко да мы искусни явимся, но да вы доброе сотворите, мы же яко неискусни будем.</p>
<p>8 Ничтоже бо можем на истину, но по истине.</p>
<p>9 Радуемся бо, егда мы немощствуем, вы же сильни бываете: о сем же и молимся, о вашем совершении.</p>
<p>10 Сего ради не сый у вас сия пишу, да не пришед безщадно сотворю по власти, юже Господь дал ми есть в создание, а не на разорение.</p>
<p>11 Прочее же, братие, радуйтеся, совершайтеся, утешайтеся, тожде мудрствуйте, мир имейте. И Бог любве и мира будет с вами.</p>
<p>12 Целуйте друг друга лобзанием святым.</p>
<p>13 Целуют вы святии вси.</p>
<p>14 Благодать Господа нашего Иисуса Христа, и любы Бога и оца, и общение святаго духа со всеми вами. Аминь.</p>
