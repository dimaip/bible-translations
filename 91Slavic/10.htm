<h4>1</h4>
<p>В начале сотвори Бог небо и землю.</p>
<p>Земля же бе невидима и неустроена, и тма верху бездны, и Дух Божий ношашеся верху воды.</p>
<p>И рече Бог: да будет свет. И бысть свет.</p>
<p>И виде Бог свет, яко добро, и разлучи Бог между светом и между тмою.</p>
<p>И нарече Бог свет день, а тму нарече нощь. И бысть вечер, и бысть утро, день един.</p>
<p>И рече Бог: да будет твердь посреде воды, и да будет разлучающи посреде воды и воды. И бысть тако.</p>
<p>И сотвори Бог твердь, и разлучи Бог между водою, яже бе под твердию, и между водою, яже бе над твердию.</p>
<p>И нарече Бог твердь небо. И виде Бог, яко добро. И бысть вечер, и бысть утро, день вторый.</p>
<p>И рече Бог: да соберется вода, яже под небесем, в собрание едино, и да явится суша. И бысть тако. И собрася вода, яже под небесем, в собрания своя, и явися суша.</p>
<p>И нарече Бог сушу землю, и собрания вод нарече моря. И виде Бог, яко добро.</p>
<p>И рече Бог: да прорастит земля былие травное, сеющее семя по роду и по подобию, и древо плодовитое творящее плод, емуже семя его в нем, по роду на земли. И бысть тако.</p>
<p>И изнесе земля былие травное, сеющее семя по роду и по подобию, и древо плодовитое творящее плод, емуже семя его в нем, по роду на земли. И виде Бог, яко добро.</p>
<p>И бысть вечер, и бысть утро, день третий.</p>
<p>И рече Бог: да будут светила на тверди небесней, освещати землю и разлучати между днем и между нощию: и да будут в знамения и во времена, и во дни и в лета,</p>
<p>и да будут в просвещение на тверди небесней, яко светити по земли. И бысть тако.</p>
<p>И сотвори Бог два светила великая: светило великое в начала дне, и светило меншее в начала нощи, и звезды:</p>
<p>и положи я Бог на тверди небесней, яко светити на землю,</p>
<p>и владети днем и нощию, и разлучати между светом и между тмою. И виде Бог, яко добро.</p>
<p>И бысть вечер, и бысть утро, день четвертый.</p>
<p>И рече Бог: да изведут воды гады душ живых, и птицы летающыя по земли, по тверди небесней. И бысть тако.</p>
<p>И сотвори Бог киты великия, и всяку душу животных гадов, яже изведоша воды по родом их, и всяку птицу пернату по роду. И виде Бог, яко добра.</p>
<p>И благослови я Бог, глаголя: раститеся и множитеся, и наполните воды, яже в морях, и птицы да умножатся на земли.</p>
<p>И бысть вечер, и бысть утро, день пятый.</p>
<p>И рече Бог: да изведет земля душу живу по роду, четвероногая и гады, и звери земли по роду. И бысть тако.</p>
<p>И сотвори Бог звери земли по роду, и скоты по роду их, и вся гады земли по роду их. И виде Бог, яко добра.</p>
<p>И рече Бог: сотворим человека по образу нашему и по подобию, и да обладает рыбами морскими, и птицами небесными, (и зверми) и скотами, и всею землею, и всеми гады пресмыкающимися по земли.</p>
<p>И сотвори Бог человека, по образу Божию сотвори его: мужа и жену сотвори их.</p>
<p>И благослови их Бог, глаголя: раститеся и множитеся, и наполните землю, и господствуйте ею, и обладайте рыбами морскими, (и зверми) и птицами небесными, и всеми скотами, и всею землею, и всеми гадами пресмыкающимися по земли.</p>
<p>И рече Бог: се, дах вам всякую траву семенную сеющую семя, еже есть верху земли всея: и всякое древо, еже имать в себе плод семене семеннаго, вам будет в снедь:</p>
<p>и всем зверем земным, и всем птицам небесным, и всякому гаду пресмыкающемуся по земли, иже имать в себе душу живота, и всяку траву зелену в снедь. И бысть тако.</p>
<p>И виде Бог вся, елика сотвори: и се добра зело. И бысть вечер, и бысть утро, день шестый.</p>
<h4>2</h4>
<p>И совершишася небо и земля, и все украшение их.</p>
<p>И соверши Бог в день шестый дела своя, яже сотвори: и почи в день седмый от всех дел своих, яже сотвори.</p>
<p>И благослови Бог день седмый, и освяти его: яко в той почи от всех дел своих, яже начат Бог творити.</p>
<p>Сия книга бытия небесе и земли, егда бысть, в оньже день сотвори Господь Бог небо и землю,</p>
<p>И всякий злак селный, прежде даже быти на земли, и всякую траву селную, прежде даже прозябнути: не бо одожди Господь Бог на землю, и человек не бяше делати ю:</p>
<p>Источник же исхождаше из земли и напаяше все лице земли.</p>
<p>И созда Бог человека, персть (взем) от земли, и вдуну в лице его дыхание жизни: и бысть человек в душу живу.</p>
<p>И насади Господь Бог рай во едеме на востоцех, и введе тамо человека, егоже созда.</p>
<p>И прозябе Бог еще от земли всякое древо красное в видение и доброе в снедь: и древо жизни посреде рая, и древо еже ведети разуметелное добраго и лукаваго.</p>
<p>Река же исходит из едема напаяти рай: оттуду разлучается в четыри начала.</p>
<p>Имя единей фисон: сия окружающая всю землю евилатскую: тамо убо есть злато.</p>
<p>Злато же оныя земли доброе: и тамо есть анфракс и камень зеленый.</p>
<p>И имя реце вторей геон: сия окружающая всю землю ефиопскую.</p>
<p>И река третия тигр: сия проходящая прямо ассириом. Река же четвертая евфрат.</p>
<p>И взя Господь Бог человека, егоже созда, и введе его в рай сладости, делати его и хранити.</p>
<p>И заповеда Господь Бог адаму, глаголя: от всякаго древа, еже в раи, снедию снеси:</p>
<p>от древа же, еже разумети доброе и лукавое, не снесте от него: а в оньже аще день снесте от него, смертию умрете.</p>
<p>И рече Господь Бог: не добро быти человеку единому: сотворим ему помощника по нему.</p>
<p>И созда Бог еще от земли вся звери селныя и вся птицы небесныя, и приведе я ко адаму видети, что наречет я: и всяко еже аще нарече адам душу живу, сие имя ему.</p>
<p>И нарече адам имена всем скотом, и всем птицам небесным, и всем зверем земным. Адаму же не обретеся помощник подобный ему.</p>
<p>И наложи Бог изступление на адама, и успе: и взя едино от ребр его, и исполни плотию вместо его.</p>
<p>И созда Господь Бог ребро, еже взя от адама, в жену, и приведе ю ко адаму.</p>
<p>И рече адам: се, ныне кость от костей моих и плоть от плоти моея: сия наречется жена, яко от мужа своего взята бысть сия.</p>
<p>Сего ради оставит человек отца своего и матерь и прилепится к жене своей, и будета два в плоть едину.</p>
<p>И беста оба нага, адам же и жена его, и не стыдястася.</p>
<h4>3</h4>
<p>Змий же бе мудрейший всех зверей сущих на земли, ихже сотвори Господь Бог. И рече змий жене: что яко рече Бог: да не ясте от всякаго древа райскаго?</p>
<p>И рече жена змию: от всякаго древа райскаго ясти будем:</p>
<p>от плода же древа, еже есть посреде рая, рече Бог, да не ясте от него, ниже прикоснетеся ему, да не умрете.</p>
<p>И рече змий жене: не смертию умрете:</p>
<p>ведяше бо Бог, яко в оньже аще день снесте от него, отверзутся очи ваши, и будете яко бози, ведяще доброе и лукавое.</p>
<p>И виде жена, яко добро древо в снедь и яко угодно очима видети и красно есть, еже разумети: и вземши от плода его яде, и даде мужу своему с собою, и ядоста.</p>
<p>И отверзошася очи обема, и разумеша, яко нази беша: и сшиста листвие смоковное, и сотвориста себе препоясания.</p>
<p>И услышаста глас Господа Бога ходяща в раи по полудни: и скрыстася адам же и жена его от лица Господа Бога посреде древа райскаго.</p>
<p>И призва Господь Бог адама и рече ему: адаме, где еси?</p>
<p>И рече ему: глас слышах тебе ходяща в раи, и убояхся, яко наг есмь, и скрыхся.</p>
<p>И рече ему Бог: кто возвести тебе, яко наг еси, аще не бы от древа, егоже заповедах тебе сего единаго не ясти, от него ял еси?</p>
<p>И рече адам: жена, юже дал еси со мною, та ми даде от древа, и ядох.</p>
<p>И рече Господь Бог жене: что сие сотворила еси? И рече жена: змий прельсти мя, и ядох.</p>
<p>И рече Господь Бог змию: яко сотворил еси сие, проклят ты от всех скотов и от всех зверей земных: на персех твоих и чреве ходити будеши, и землю снеси вся дни живота твоего:</p>
<p>И вражду положу между тобою и между женою, и между семенем твоим и между семенем тоя: той твою блюсти будет главу, и ты блюсти будеши его пяту.</p>
<p>И жене рече: умножая умножу печали твоя и воздыхания твоя: в болезнех родиши чада, и к мужу твоему обращение твое, и той тобою обладати будет.</p>
<p>И адаму рече: яко послушал еси гласа жены твоея и ял еси от древа, егоже заповедах тебе сего единаго не ясти, от него ял еси: проклята земля в делех твоих, в печалех снеси тую вся дни живота твоего:</p>
<p>терния и волчцы возрастит тебе, и снеси траву селную:</p>
<p>в поте лица твоего снеси хлеб твой, дондеже возвратишися в землю, от неяже взят еси: яко земля еси, и в землю отидеши.</p>
<p>И нарече адам имя жене своей жизнь, яко та мати всех живущих.</p>
<p>И сотвори Господь Бог адаму и жене его ризы кожаны, и облече их.</p>
<p>И рече Бог: се, адам бысть яко един от нас, еже разумети доброе и лукавое: и ныне да не когда прострет руку свою и возмет от древа жизни и снест, и жив будет во век.</p>
<p>И изгна его Господь Бог из рая сладости делати землю, от неяже взят бысть.</p>
<p>И изрину адама, и всели его прямо рая сладости: и пристави херувима, и пламенное оружие обращаемое, хранити путь древа жизни.</p>
<h4>4</h4>
<p>Адам же позна еву жену свою, и заченши роди каина и рече: стяжах человека Богом.</p>
<p>И приложи родити брата его, авеля. И бысть авель пастырь овец, каин же бе делаяй землю.</p>
<p>И бысть по днех, принесе каин от плодов земли жертву Богу:</p>
<p>и авель принесе и той от первородных овец своих и от туков их. И призре Бог на авеля и на дары его:</p>
<p>на каина же и на жертвы его не внят. И опечалися каин зело, и испаде лице его.</p>
<p>И рече Господь Бог каину: вскую прискорбен был еси? и вскую испаде лице твое?</p>
<p>Еда аще право принесл еси, право же не разделил еси, не согрешил ли еси? умолкни: к тебе обращение его, и ты тем обладаеши.</p>
<p>И рече каин ко авелю брату своему: пойдем на поле. И бысть внегда быти им на поли, воста каин на авеля брата своего и уби его.</p>
<p>И рече Господь Бог ко каину: где есть авель брат твой? И рече: не вем: еда страж брату моему есмь аз?</p>
<p>И рече Господь: что сотворил еси сие? глас крове брата твоего вопиет ко мне от земли:</p>
<p>и ныне проклят ты на земли, яже разверзе уста своя прияти кровь брата твоего от руки твоея:</p>
<p>егда делаеши землю, и не приложит силы своея дати тебе: стеня и трясыйся будеши на земли.</p>
<p>И рече каин ко Господу Богу: вящшая вина моя, еже оставитися ми:</p>
<p>аще изгониши мя днесь от лица земли, и от лица твоего скрыюся, и буду стеня и трясыйся на земли, и будет, всяк обретаяй мя убиет мя.</p>
<p>И рече ему Господь Бог: не тако: всяк убивый каина седмижды отмстится. И положи Господь Бог знамение на каине, еже не убити его всякому обретающему его.</p>
<p>И изыде каин от лица Божия и вселися в землю наид, прямо едему.</p>
<p>И позна каин жену свою, и заченши роди еноха. И бе зиждяй град, и именова град во имя сына своего енох.</p>
<p>Родися же еноху гаидад: и гаидад роди малелеила: и малелеил роди мафусала: мафусал же роди ламеха.</p>
<p>И взя себе ламех две жены: имя единей ада и имя вторей селла.</p>
<p>И роди ада иовила: сей бяше отец жнвущих в селениих скотопитателей.</p>
<p>И имя брату его иувал: сей бяше показавый певницу и гусли.</p>
<p>Селла же и тая роди фовела: сей бяше млатобиец, ковачь меди и железа: сестра же фовелова ноема.</p>
<p>рече же ламех своим женам: ада и селла, услышите глас мой, жены ламеховы, внушите моя словеса: яко мужа убих в язву мне и юношу в струп мне:</p>
<p>яко седмицею отмстися от каина, от ламеха же седмьдесят седмицею.</p>
<p>Позна же адам еву жену свою: и заченши роди сына, и именова имя ему сиф, глаголющи: воскреси бо ми Бог семя другое, вместо авеля, егоже уби каин.</p>
<p>И сифу бысть сын: именова же имя ему енос: сей упова призывати имя Господа Бога.</p>
<h4>5</h4>
<p>Сия книга бытия человеча, в оньже день сотвори Бог адама, по образу Божию сотвори его,</p>
<p>мужа и жену сотвори их и благослови их: и нарече имя ему адам, в оньже день сотвори их.</p>
<p>Поживе же адам лет двесте тридесять и роди сына по виду своему и по образу своему, и нарече имя ему сиф.</p>
<p>Быша же дние адамовы, яже поживе, по еже родити ему сифа, лет седмь сот, и роди сыны и дщери.</p>
<p>И быша вси дние адамовы, яже поживе, лет девять сот и тридесять: и умре.</p>
<p>Поживе же сиф лет двесте пять и роди еноса.</p>
<p>И поживе сиф, по еже родити ему еноса, лет седмь сот и седмь, и роди сыны и дщери.</p>
<p>И быша вси дние сифовы лет девять сот и дванадесять: и умре.</p>
<p>И поживе енос лет сто девятьдесят и роди каинана.</p>
<p>И поживе енос, по еже родити ему каинана, лет седмь сот и пятьнадесять, и роди сыны и дщери.</p>
<p>И быша вси дние еносовы лет девять сот и пять: и умре.</p>
<p>И поживе каинан лет сто седмьдесят и роди малелеила.</p>
<p>И поживе каинан, по еже родити ему малелеила, лет седмь сот и четыредесять, и роди сыны и дщери.</p>
<p>И быша вси дние каинановы лет девять сот и десять: и умре.</p>
<p>И поживе малелеил лет сто шестьдесят пять и роди иареда.</p>
<p>И поживе малелеил, по еже родити ему иареда, лет седмь сот и тридесять, и роди сыны и дщери.</p>
<p>И быша вси дние малелеиловы лет осмь сот и девятьдесят пять: и умре.</p>
<p>И поживе иаред лет сто шестьдесят два и роди еноха.</p>
<p>И поживе иаред, по еже родити ему еноха, лет осмь сот, и роди сыны и дщери.</p>
<p>И быша вси дние иаредовы лет девять сот и шестьдесят два: и умре.</p>
<p>И поживе енох лет сто шестьдесят пять и роди мафусала.</p>
<p>Угоди же енох Богу, и поживе енох, по еже родити ему мафусала, лет двесте, и роди сыны и дщери.</p>
<p>И быша вси дние еноховы лет триста шестьдесят пять.</p>
<p>И угоди енох Богу, и не обреташеся, зане преложи его Бог.</p>
<p>И поживе мафусал лет сто осмьдесят седмь и роди ламеха.</p>
<p>И поживе мафусал, по еже родити ему ламеха, лет седмь сот осмьдесят два, и роди сыны и дщери.</p>
<p>И быша вси дние мафусаловы, яже поживе, лет девять сот и шестьдесят девять: и умре.</p>
<p>И поживе ламех лет сто осмьдесят осмь и роди сына,</p>
<p>и нарече имя ему ное, глаголя: сей упокоит нас от дел наших и от печали рук наших, и от земли, юже прокля Господь Бог.</p>
<p>И поживе ламех, по еже родити ему ноа, лет пять сот и шестьдесят пять, и роди сыны и дщери.</p>
<p>И быша вси дние ламеховы лет седмь сот и пятьдесят три: и умре.</p>
<p>И бе ное лет пяти сот, и роди сыны три, сима, хама, иафефа.</p>
<h4>6</h4>
<p>И бысть егда начаша человецы мнози бывати на земли, и дщери родишася им:</p>
<p>видевше же сынове Божии дщери человечи, яко добры суть, пояша себе жены от всех, яже избраша.</p>
<p>И рече Господь Бог: не имать Дух мой пребывати в человецех сих во век, зане суть плоть: будут же дние их лет сто двадесять.</p>
<p>Исполини же бяху на земли во дни оны: и потом, егда вхождаху сынове Божии к дщерем человеческим, и раждаху себе: тии бяху исполини, иже от века, человецы именитии.</p>
<p>Видев же Господь Бог, яко умножишася злобы человеков на земли: и всяк помышляет в сердцы своем прилежно на злая во вся дни:</p>
<p>и помысли Бог, яко сотвори человека на земли, и размысли.</p>
<p>и рече Бог: потреблю человека, егоже сотворих, от лица земли, от человека даже до скота, и от гад даже до птиц небесных: зане размыслих, яко сотворих я.</p>
<p>Ное же обрете благодать пред Господем Богом.</p>
<p>Сия же бытия ноева: ное человек праведен совершен сый в роде своем, Богу угоди ное.</p>
<p>Роди же ное три сыны, сима, хама, иафефа.</p>
<p>Растлеся же земля пред Богом, и наполнися земля неправды.</p>
<p>И виде Господь Бог землю, и бе растленна: яко растли всяка плоть путь свой на земли.</p>
<p>И рече Господь Бог ною: время всякаго человека прииде пред мя, яко исполнися земля неправды от них: и се, аз погублю их и землю.</p>
<p>Сотвори убо себе ковчег от древ (негниющих) четвероуголных: гнезда сотвориши в ковчезе, и посмолиши его внутрьуду и внеуду смолою.</p>
<p>И тако сотвориши ковчег: трех сот лактей долгота ковчега, и пятидесяти лактей широта, и тридесяти лактей высота его.</p>
<p>Собирая сводом сотвориши ковчег, и в лакоть свершиши его свыше: дверь же ковчега сотвориши от страны: обиталища двокровна и трекровна сотвориши в нем.</p>
<p>Аз же, се, наведу потоп, воду на землю, погубити всяку плоть, в нейже есть дух жизни под небесем: и елика суть на земли, скончаются.</p>
<p>И поставлю завет мой с тобою: внидеши же в ковчег ты и сынове твои, и жена твоя и жены сынов твоих с тобою.</p>
<p>И от всех скотов и от всех гад, и от всех зверей, и от всякия плоти, два два от всех введеши в ковчег, да питаеши с собою: мужеский пол и женский будут.</p>
<p>От всех птиц пернатых по роду, и от всех скотов по роду, и от всех гадов ползающих по земли по роду их, два два от всех внидут к тебе, питатися с тобою, мужеский пол и женский.</p>
<p>Ты же возми себе от всех брашен, яже имате ясти, и собереши к себе, и будут тебе и оным брашно.</p>
<p>И сотвори ное вся елика заповеда ему Господь Бог, тако сотвори.</p>
<h4>7</h4>
<p>И рече Господь Бог к ною: вниди ты и весь дом твой в ковчег, яко тя видех праведна предо мною в роде сем:</p>
<p>от скотов же чистых введи к себе седмь седмь, мужеский пол и женский: от скотов же нечистых два два, мужеский пол и женский:</p>
<p>и от птиц небесных чистых седмь седмь, мужеский пол и женский: и от всех птиц нечистых две две, мужеский пол и женский, препитати семя по всей земли:</p>
<p>еще бо дний седмь, аз наведу дождь на землю четыредесять дний и четыредесять нощей: и потреблю всякое востание, еже сотворих, от лица всея земли.</p>
<p>И сотвори ное вся, елика заповеда ему Господь Бог.</p>
<p>Ное же бе лет шести сот, и потоп водный бысть на земли.</p>
<p>Вниде же ное и сынове его, и жена его и жены сынов его с ним в ковчег, воды ради потопа.</p>
<p>И от птиц чистых и от птиц нечистых, и от скот чистых и от скот нечистых, (и от зверей,) и от всех гадов пресмыкающихся по земли,</p>
<p>два два внидоша к ною в ковчег, мужеский пол и женский, якоже заповеда (Господь) Бог ною.</p>
<p>И бысть по седми днех, и вода потопная бысть на земли.</p>
<p>В шестьсотное лето в житии ноеве, втораго месяца, в двадесять седмый день месяца, в день той разверзошася вси источницы бездны, и хляби небесныя отверзошася:</p>
<p>и бысть дождь на землю четыредесять дний и четыредесять нощей.</p>
<p>В день той вниде ное, сим, хам, иафеф, сынове ноевы, и жена ноева, и три жены сынов его с ним в ковчег.</p>
<p>И вси зверие земнии по роду, и вси скоти по роду, и всякий гад движущийся на земли по роду, и всякая птица пернатая по роду своему,</p>
<p>внидоша к ною в ковчег два два, мужеский пол и женский, от всякия плоти, в нейже есть дух животный:</p>
<p>и входящая мужеский пол и женский от всякия плоти, внидоша к ною в ковчег, якоже заповеда Господь Бог ною: и затвори Господь Бог ковчег отвне его.</p>
<p>И бысть потоп четыредесять дний и четыредесять нощей на земли, и умножися вода и взя ковчег, и возвысися от земли:</p>
<p>и возмогаше вода, и умножашеся зело на земли, и ношашеся ковчег верху воды.</p>
<p>Вода же возмогаше зело зело на земли: и покры вся горы высокия, яже бяху под небесем:</p>
<p>пятьнадесять лактей горе возвысися вода, и покры вся горы высокия.</p>
<p>И умре всякая плоть движущаяся по земли птиц и скотов и зверей, и всякий гад движущийся на земли, и всякий человек,</p>
<p>и вся елика имут дыхание жизни, и все еже бе на суши умре.</p>
<p>И потребися всякое востание, еже бяше на лицы всея земли, от человека даже до скота и гадов и птиц небесных, и потребишася от земли: и оста ное един, и иже с ним в ковчезе.</p>
<p>И возвысися вода над землею дний сто пятьдесят.</p>
<h4>8</h4>
<p>И помяну Бог ноа, и вся звери, и вся скоты, и вся птицы, и вся гады пресмыкающыяся, елика беху с ним в ковчезе: и наведе Бог дух на землю, и преста вода.</p>
<p>И заключишася источницы бездны и хляби небесныя: и удержася дождь от небесе.</p>
<p>И вспять пойде вода идущая от земли: и умаляшеся вода по сте пятидесятих днех.</p>
<p>И седе ковчег в месяц седмый, в двадесять седмый день месяца, на горах араратских.</p>
<p>Вода же уходящи умаляшеся даже до десятаго месяца: и в десятый месяц, в первый день месяца явишася верси гор.</p>
<p>И бысть до четыредесятих днех отверзе ное оконце ковчега, еже сотвори,</p>
<p>и посла врана (видети, аще уступила вода от лица земли): и изшед не возвратися, дондеже изсяче вода от земли.</p>
<p>И посла голубицу по нем видети, аще уступила вода от лица земли:</p>
<p>и не обретши голубица покоя ногама своима, возвратися к нему в ковчег, яко вода бяше по всему лицу всея земли: и простер руку свою, прият ю и внесе ю к себе в ковчег.</p>
<p>И премедлив еще седмь дний, паки посла голубицу из ковчега.</p>
<p>И возвратися к нему голубица к вечеру, и имеяше сучец масличен с листвием во устех своих: и позна ное, яко уступи вода от лица земли.</p>
<p>И премедлив еще седмь дний других, паки посла голубицу, и не приложи возвратитися к нему потом.</p>
<p>И бысть в первое и шестьсотное лето жития ноева, в первый день перваго месяца, изсяче вода от лица земли: и откры ное покров ковчега, егоже сотвори, и виде, яко изсяче вода от лица земли.</p>
<p>В месяц же вторый, в двадесять седмый день месяца изсше земля.</p>
<p>И рече Господь Бог ноеви, глаголя:</p>
<p>изыди из ковчега ты и жена твоя, и сынове твои и жены сынов твоих с тобою:</p>
<p>и вся звери, елицы суть с тобою, и всяку плоть от птиц даже до скотов, и всяк гад движущийся по земли изведи с собою: и раститеся и множитеся на земли.</p>
<p>И изыде ное и жена его, и сынове его и жены сынов его с ним,</p>
<p>и вси зверие, и вси скоти, и вся птицы и вси гади движущиися по роду своему на земли изыдоша из ковчега.</p>
<p>И созда ное жертвенник Господеви: и взя от всех скотов чистых и от всех птиц чистых и вознесе во всесожжение на жертвенник.</p>
<p>И обоня Господь воню благоухания. И рече Господь Бог размыслив: не приложу ктому прокляти землю за дела человеческая, зане прилежит помышление человеку прилежно на злая от юности его: не приложу убо ктому поразити всякую плоть живущую, якоже сотворих:</p>
<p>во вся дни земли сеятва и жатва, зима и зной, лето и весна, день и нощь не престанут.</p>
<h4>9</h4>
<p>И благослови Бог ноа и сыны его и рече им: раститеся и множитеся, и наполните землю и обладайте ею:</p>
<p>и страх и трепет ваш будет на всех зверех земных (и на всех скотех земных,) на всех птицах небесных и на всех движущихся по земли и на всех рыбах морских: в руце вашы вдах (я).</p>
<p>И всякое движущееся, еже есть живо, вам будет в снедь: яко зелие травное дах вам все.</p>
<p>Точию мяса в крови души да не снесте.</p>
<p>Крови бо вашей, душ ваших, от руки всякаго зверя изыщу (ея): и от руки человека брата изыщу ея.</p>
<p>Проливаяй кровь человечу, в ея место его пролиется: яко во образ Божий сотворих человека.</p>
<p>Вы же раститеся и множитеся, и наполните землю, и множитеся на ней.</p>
<p>И рече Бог ноеви и сыном его с ним, глаголя:</p>
<p>се, аз поставляю завет мой вам и семени вашему по вас,</p>
<p>и всякой души живущей с вами от птиц и от скот и всем зверем земным, елика с вами (суть) от всех изшедших из ковчега:</p>
<p>и поставлю завет мой с вами: и не умрет всяка плоть ктому от воды потопныя, и ктому не будет потоп водный, еже истлити всю землю.</p>
<p>И рече Господь Бог ноеви: сие знамение завета, еже аз даю между мною и вами, и между всякою душею живою, яже есть с вами, в роды вечныя:</p>
<p>дугу мою полагаю во облаце, и будет в знамение завета (вечнаго) между мною и землею.</p>
<p>И будет егда наведу облаки на землю, явится дуга моя во облаце:</p>
<p>и помяну завет мой, иже есть между мною и вами, и между всякою душею живущею во всякой плоти, и не будет ктому вода в потоп, яко потребити всяку плоть.</p>
<p>И будет дуга моя во облаце: и узрю ю, еже помянути завет вечный между мною и землею, и между всякою душею живущею во всякой плоти, яже есть на земли.</p>
<p>И рече Бог ноеви: сие знамение завета, егоже положих между мною и между всякою плотию, яже есть на земли.</p>
<p>Быша же сынове ноевы изшедшии из ковчега, сим, хам, иафеф: хам же бяше отец ханаань.</p>
<p>Трие сии суть сынове ноевы: от сих разсеяшася по всей земли.</p>
<p>И начат ное человек делатель (быти) земли, и насади виноград:</p>
<p>и испи от вина, и упися, и обнажися в дому своем.</p>
<p>И виде хам отец ханаань наготу отца своего, и изшед вон поведа обема братома своима.</p>
<p>И вземше сим и иафеф ризу, возложиша (ю) на обе раме свои, и идоша вспять зряще, и покрыша наготу отца своего: и лице их вспять зря, и наготы отца своего не видеша.</p>
<p>Истрезвися же ное от вина, и разуме елика сотвори ему сын его юнейший,</p>
<p>и рече: проклят (буди) ханаан отрок: раб будет братиям своим.</p>
<p>И рече: благословен Господь Бог симов: и будет ханаан отрок раб ему:</p>
<p>да распространит Бог иафефа, и да вселится в селениих симовых, и да будет ханаан раб ему.</p>
<p>Поживе же ное по потопе лет триста пятьдесят.</p>
<p>И быша вси дние ноевы лет девять сот пятьдесят: и умре.</p>
<h4>10</h4>
<p>Сия же (суть) бытия сынов ноевых, сима, хама, иафефа. И родишася им сынове по потопе.</p>
<p>Сынове иафефовы: гамер и магог, и мадай и иован, и елиса и фовел, и мосох и фирас.</p>
<p>Сынове же гамеровы: асханас и рифаф и форгама.</p>
<p>Сынове же иовани: елиса и фарсис, китийстии и родийстии.</p>
<p>От сих разделишася острови языков (всех) в земли их: кийждо по языку в племенех своих и в народех своих.</p>
<p>Сынове же хамовы: хус и месраин, фуд и ханаан.</p>
<p>Сынове хусовы: сава и евила, и савафа и регма, и савафака. Сынове же регмановы: сава и дадан.</p>
<p>Хус же роди неврода: сей начат быти исполин на земли:</p>
<p>сей бе исполин ловец пред Господем Богом: сего ради рекут: яко неврод исполин ловец пред Господем.</p>
<p>И бысть начало царства его вавилон и орех, и архад и халанни на земли сеннаар.</p>
<p>От земли тоя изыде ассур: и созда ниневию, и роовоф град, и халах.</p>
<p>И дасем между ниневиею и между халахом: сей есть град великий.</p>
<p>Месраин же роди лудиима и неффалима, и енеметиима и лавиима,</p>
<p>и патросониима и хасмониима, отнюдуже изыде филистиим, и гаффориима.</p>
<p>Ханаан же роди сидона первенца (своего) и хеттеа,</p>
<p>и иевусеа и аморреа, и гергесеа</p>
<p>и евеа, и арукеа и асеннеа,</p>
<p>и арадиа и самареа, и амафию. И посем разсеяшася племена хананейская:</p>
<p>и быша пределы хананейстии от сидона даже приити до герара и газы, идуще даже до содома и гоморры, до адамы и севоима, даже до даса.</p>
<p>Сии сынове хамовы в племенех своих, по языком своим, в странах своих и в народех своих.</p>
<p>И симу родися и тому, отцу всех сынов еверовых, брату иафефа старейшаго.</p>
<p>Сынове симовы: елам и ассур, и арфаксад и луд, и арам и каинан.</p>
<p>И сынове арамли: ос и ул, и гатер и мосох.</p>
<p>И арфаксад роди каинана, каинан же роди салу, сала же роди евера.</p>
<p>И родистася еверу два сына: имя единому фалек: во дни бо его разделися земля: и имя брату его иектан.</p>
<p>Иектан же роди елмодада и салефа, и сармофа и иараха,</p>
<p>и одорра и евила и декла,</p>
<p>и евала и авимаила и совева,</p>
<p>и уфира и евила и иовава: вси сии сынове иектановы.</p>
<p>И бысть селение их от маси даже приити до сафира, горы восточныя.</p>
<p>Сии сынове симовы, в племенех своих, по языком их, в странах их и в народех их.</p>
<p>Сия племена сынов ноевых по родом их, по языком их: от сих разсеяшася острови языков на земли по потопе.</p>
<h4>11</h4>
<p>И бе вся земля устне едине, и глас един всем.</p>
<p>И бысть внегда поити им от восток, обретоша поле в земли сеннаарстей и вселишася тамо.</p>
<p>И рече человек ближнему своему: приидите, сотворим плинфы и испечем их огнем. И бысть им плинфа в камень, и брение вместо мела.</p>
<p>И рекоша: приидите, созиждем себе град и столп, егоже верх будет даже до небесе: и сотворим себе имя, прежде неже разсеятися нам по лицу всея земли.</p>
<p>И сниде Господь видети град и столп, егоже созидаша сынове человечестии.</p>
<p>И рече Господь: се, род един, и устне едине всех, и сие начаша творити: и ныне не оскудеют от них вся, елика аще восхотят творити.</p>
<p>Приидите, и сошедше смесим тамо язык их, да не услышат кийждо гласа ближняго (своего).</p>
<p>И разсея их оттуду Господь по лицу всея земли: и престаша зиждуще град и столп.</p>
<p>Сего ради наречеся имя его смешение, яко тамо смеси Господь устна всея земли, и оттуду разсея их Господь по лицу всея земли.</p>
<p>И сия бытия симова: и бяше сим сын ста лет, егда роди арфаксада, во второе лето по потопе:</p>
<p>и поживе сим, повнегда родити ему арфаксада, лет пять сот и роди сыны и дщери: и умре.</p>
<p>И поживе арфаксад лет сто тридесять пять и роди каинана:</p>
<p>и поживе арфаксад, повнегда родити ему каинана, лет триста тридесять и роди сыны и дщери: и умре. И поживе каинан лет сто тридесять и роди салу: и поживе каинан, повнегда родити ему салу, лет триста тридесять и роди сыны и дщери: и умре.</p>
<p>И поживе сала лет сто тридесять и роди евера:</p>
<p>и поживе сала, повнегда родити ему евера, лет триста тридесять и роди сыны и дщери: и умре.</p>
<p>И поживе евер лет сто тридесять четыри и роди фалека:</p>
<p>и поживе евер, повнегда родити ему фалека, лет триста седмьдесят и роди сыны и дщери: и умре.</p>
<p>И поживе фалек лет сто тридесять и роди рагава:</p>
<p>и поживе фалек, повнегда родити ему рагава, лет двесте девять и роди сыны и дщери: и умре.</p>
<p>И поживе рагав лет сто тридесять два и роди серуха:</p>
<p>и поживе рагав, повнегда родити ему серуха, лет двесте седмь и роди сыны и дщери: и умре.</p>
<p>И поживе серух лет сто тридесять и роди нахора:</p>
<p>и поживе серух, повнегда родити ему нахора, лет двесте и роди сыны и дщери: и умре.</p>
<p>И поживе нахор лет седмьдесят девять и роди фарру:</p>
<p>и поживе нахор, повнегда родити ему фарру, лет сто двадесять девять и роди сыны и дщери: и умре.</p>
<p>И поживе фарра лет седмьдесят и роди аврама и нахора и аррана.</p>
<p>Сия же бытия фарры: фарра роди аврама и нахора и аррана. Арран же роди лота:</p>
<p>и умре арран пред фаррою отцем своим в земли, в нейже родися, в стране халдейстей.</p>
<p>И пояста аврам и нахор себе жены: и имя жене аврамли сара, и имя жене нахорове мельха, дщи арраня: сей есть отец мельхин и отец есхин.</p>
<p>Бяше же сара неплоды и не раждаше детей.</p>
<p>И поят фарра аврама сына своего и лота сына арраня, сына сына своего, и сару сноху свою, жену аврама сына своего: и изведе я из земли халдейския ити на землю ханаанску: и приидоша даже до харрана и вселишася тамо.</p>
<p>Быша же вси дние фаррины в земли харрани лет двесте пять: и умре фарра в харране.</p>
<h4>12</h4>
<p>И рече Господь авраму: изыди от земли твоея, и от рода твоего, и от дому отца твоего, и иди в землю, юже ти покажу:</p>
<p>и сотворю тя в язык велий, и благословлю тя, и возвеличу имя твое, и будеши благословен:</p>
<p>и благословлю благословящыя тя, и кленушыя тя проклену: и благословятся о тебе вся племена земная.</p>
<p>И иде аврам, якоже глагола ему Господь, и идяше с ним лот: аврам же бе лет седмидесяти пяти, егда изыде от (земли) харран.</p>
<p>И поят аврам сару жену свою, и лота сына брата своего, и вся имения своя, елика стяжаша, и всякую душу, юже стяжаша в харране: и изыдоша поити в землю ханааню.</p>
<p>И пройде аврам землю в долготу ея даже до места сихем, до дуба высокаго: хананее же тогда живяху на земли (той).</p>
<p>И явися Господь авраму и рече ему: семени твоему дам землю сию. И созда тамо аврам жертвенник Господу явльшемуся ему.</p>
<p>И отступи оттуду в гору на восток (лицем) прямо вефилю, и постави тамо кущу свою в вефили при мори, и агге к востоком: и созда тамо жертвенник Господу, и призва во имя Господа (явльшася ему).</p>
<p>И воздвижеся аврам, и шед ополчися в пустыни.</p>
<p>И бысть глад на земли: и сниде аврам во египет вселитися тамо, яко одоле глад на земли.</p>
<p>Бысть же егда приближися аврам внити во египет, рече аврам саре жене своей: вем аз, яко жена добролична еси:</p>
<p>будет убо егда увидят тя египтяне, рекут, яко жена его есть сия: и убиют мя, тебе же снабдят:</p>
<p>рцы убо, яко сестра ему есмь, да добро мне будет тебе ради, и будет жива душа моя тебе ради.</p>
<p>Бысть же егда вниде аврам во египет, видевше египтяне жену его, яко добра бяше зело,</p>
<p>и видеша ю князи фараони и похвалиша ю пред фараоном, и введоша ю в дом фараонов.</p>
<p>И авраму добре бяше ея ради: и быша ему овцы и телцы и ослы, и рабы и рабыни, и мски и велблюды.</p>
<p>И мучи Господь казньми великими и лютыми фараона и дом его сары ради жены аврамли.</p>
<p>Призвав же фараон аврама, рече ему: что сие сотворил еси мне, яко не поведал ми еси, яко жена твоя есть?</p>
<p>Вскую рекл еси, яко сестра ми есть? И поях ю себе в жену. И ныне се, жена твоя пред тобою: поемь ю отиди.</p>
<p>И заповеда фараон мужем о авраме, проводити его и жену его, и вся, елика быша его, и лота с ним.</p>
<h4>13</h4>
<p>Изыде же аврам от египта сам и жена его, и вся, елика его, и лот с ним в пустыню.</p>
<p>Аврам же бяше богат зело скоты и сребром и златом.</p>
<p>И иде отнюдуже прииде, в пустыню до вефила, до места, идеже бе ему куща первее, между вефилем и между агге,</p>
<p>на место жертвенника, идеже сотвори его первее: и призва тамо аврам имя Господне.</p>
<p>И лоту ходящу со аврамом бяху овцы, и волы, и кущы.</p>
<p>И не вмещаше их земля жити вкупе, яко имения их бяху многа: и не можаху жити вкупе.</p>
<p>И бысть распря между пастухи скота аврамля и между пастухи скота лотова: хананее же и ферезее тогда живяху на земли (той).</p>
<p>Рече же аврам лоту: да не будет распря между мною и тобою, и между пастухи твоими и между пастухи моими, яко человецы братия мы есмы:</p>
<p>не се ли вся земля пред тобою есть? Отлучися ты от мене: аще ты на лево, аз на десно: аще же ты на десно, аз на лево.</p>
<p>И возвед лот очи свои, виде всю окрестную страну иорданскую, яко вся напаяема бяше водою, прежде неже низвратити Богу содом и гоморр, яко рай Божий, и яко земля египетска, даже приити до зогора:</p>
<p>и избра себе лот всю окрестную страну иорданскую, и отиде лот от востока: и разлучистася кийждо от брата своего.</p>
<p>Аврам же вселися в земли ханаанстей, лот же вселися во граде окрестных стран и вселися в содоме.</p>
<p>Человецы же сущии в содоме зли и грешни пред Богом зело.</p>
<p>Бог же рече авраму, повнегда разлучитися лоту от него: воззри очима твоима и виждь от места, идеже ты ныне еси, к северу, и ливе, и к востоку, и морю:</p>
<p>яко всю землю, юже ты видиши, тебе дам ю и семени твоему во веки,</p>
<p>и сотворю семя твое, яко песок земный: аще кто может исчести песок земный, то и семя твое изочтет:</p>
<p>востав проиди землю в долготу ея и в широту: яко тебе дам ю и семени твоему во век.</p>
<p>И отселився аврам, пришед вселися у дуба мамврийскаго, иже бяше в хевроне: и созда ту жертвенник Господу.</p>
<h4>14</h4>
<p>Бысть же в царство амарфала царя сеннаарска, и ариох царь елласарск, и ходоллогомор царь еламск, и фаргал царь языческий</p>
<p>сотвориша рать с валлою царем содомским и с варсою царем гоморрским, и с сеннааром царем адамы и с симовором царем севоимским, и с царем валаки: сия есть сигор.</p>
<p>Вси сии совещашася на юдоль сланую: сие есть море сланое.</p>
<p>Дванадесять лет тии работаша ходоллогомору: третияго же надесять лета отступиша.</p>
<p>И в четвертое надесять лето, прииде ходоллогомор, и цари иже с ним, и изсекоша исполинов сущих во астарофе и в карнаине, и языки крепки вкупе с ними, и омеов, иже в сави граде,</p>
<p>и хорреов, иже в горах сиирских, даже до теревинфа фарана, иже есть в пустыни.</p>
<p>И возвратившеся приидоша ко источнику судному, иже есть кадис: и ссекоша вся князи амаликовы, и аморреов живущих во асасанфамаре.</p>
<p>Изыде же царь содомский и царь гоморрский, и царь адаманский и царь севоимский, и царь валаки, сия есть сигор: и ополчишася противу их на брань во юдоли сланой,</p>
<p>на ходоллогомора царя еламска и фаргала царя языческа, и амарфала царя сеннаарска и ариоха царя елласарска: четыри цари на пять.</p>
<p>Юдоль же сланая имяше кладязи смоляныя. И побеже царь содомский и царь гоморрский, и падоша тамо: оставшиися же бежаша в горняя (и одержаша я).</p>
<p>Взяша же вся конныя содомския и гоморрския и вся брашна их, и отидоша.</p>
<p>Взяша же и лота сына брата аврамова и имение его, и отидоша: бе бо в содомех живый.</p>
<p>Пришед же един от уцелевших, возвести авраму пришелцу, иже живяше у дуба мамврийскаго, аморреа брата есхоля и брата авнаня, иже беша союзницы аврамовы.</p>
<p>Слышав же аврам, яко пленен бысть лот братаничь его, сочте домочадцы своя триста и осмьнадесять, и погна вслед их даже до дана.</p>
<p>И нападе на ня нощию сам и отроцы его (с ним): и порази их и гони их даже до ховала, иже есть ошуюю дамаска:</p>
<p>и возврати вся конныя содомския, и лота сына брата своего возврати, и вся имения его, и жены, и люди.</p>
<p>Изыде же царь содомский в сретение ему, повнегда возвратитися ему от сеча ходоллогоморскаго, и царей сущих с ним, в юдоль савину: сие же бяше поле царево:</p>
<p>и мелхиседек царь салимский изнесе хлебы и вино: бяше же священник Бога вышняго.</p>
<p>И благослови аврама, и рече: благословен аврам Богом вышним, иже созда небо и землю:</p>
<p>и благословен Бог вышний, иже предаде враги твоя под руки тебе. И даде ему десятину аврам от всего.</p>
<p>Рече же царь содомский ко авраму: даждь ми мужы, а кони возми себе.</p>
<p>Рече же аврам к царю содомску: воздвигну руку мою ко Господу Богу вышнему, иже сотвори небо и землю:</p>
<p>аще от нити до ременя сапожнаго возму от всего твоего, да не речеши, яко аз обогатих аврама:</p>
<p>кроме сих, яже снедоша отроцы, и части мужей, иже ходиша со мною, есхол, авнан, мамврий: сии да возмут части (своя).</p>
<h4>15</h4>
<p>По глаголех же сих, бысть слово Господне ко авраму в видении нощию, глаголя: не бойся, авраме: аз защищаю тя, мзда твоя многа будет зело.</p>
<p>Глагола же аврам: Владыко Господи, что ми даси? аз же отпущаюся безчаден: сын же масек домочадицы моея, сей дамаск елиезер.</p>
<p>И рече аврам: понеже мне не дал еси семене, домочадец же мой наследник мой будет.</p>
<p>И абие глас Господень бысть к нему, глаголющий: не будет сей наследник твой, но иже изыдет из тебе, той будет наследник тебе.</p>
<p>Изведе же его вон и рече ему: воззри на небо и изочти звезды, аще возможеши исчести я. И рече: тако будет семя твое.</p>
<p>И верова аврам Богу, и вменися ему в правду.</p>
<p>Рече же к нему: аз (есмь) Бог изведый тя от страны халдейския, яко дати тебе землю сию наследствовати.</p>
<p>И рече: Владыко Господи, по чесому уразумею, яко наследити ю имам?</p>
<p>Рече же к нему: возми мне юницу трилетну и козу трилетну и овна трилетна, и горлицу и голубя.</p>
<p>Взя же он вся сия и раздели я на полы, и положи я противолична едина ко другому: птиц же не раздели.</p>
<p>Слетеша же птицы на телеса растесаная их: и седе близу их аврам.</p>
<p>Заходящу же солнцу, ужас нападе на аврама, и се, страх темен велий нападе нань.</p>
<p>И речено бысть ко авраму: ведый увеси, яко преселно будет семя твое в земли не своей, и поработят я, и озлобят я, и смирят я лет четыриста:</p>
<p>языку же, емуже поработают, сужду аз: по сих же изыдут семо со имением многим:</p>
<p>ты же отидеши ко отцем твоим в мире, препитан в старости добрей:</p>
<p>в четвертем же роде возвратятся семо: не бо исполнишася греси аморреов до ныне.</p>
<p>Егда же бысть солнце на западе, пламень бысть: и се, пещь дымящися, и свещы огненны, яже проидоша между растесании сими.</p>
<p>В день той завеща Господь авраму завет, глаголя: семени твоему дам землю сию от реки египетския даже до реки великия евфрата:</p>
<p>кенеов и кенезеов и кедмонеов,</p>
<p>и хеттеов и ферезеов и рафаинов,</p>
<p>и аморреов и хананеов, и евеов и гергесеов и иевусеов.</p>
<h4>16</h4>
<p>Сара же жена аврамля не раждаше ему: бяше же ей раба египтяныня, ейже имя агарь.</p>
<p>Рече же сара ко авраму: се, заключи мя Господь, еже не раждати: вниди убо к рабе моей, да чада сотворю от нея. Послуша же аврам гласа сарина.</p>
<p>И поимши сара жена аврамля агарь египтяныню рабу свою, по десяти летех вселения аврамля в земли ханаани, даде ю в жену авраму мужу своему.</p>
<p>И вниде ко агари, и зачат: и виде, яко во чреве имать, и укорена бысть госпожа (ея) пред нею.</p>
<p>И рече сара ко авраму: обида ми от тебе: аз дах рабу мою в недро твое: она же видевши, яко во чреве имать, укорена бых пред нею: суди Бог между мною и тобою.</p>
<p>Рече же аврам к саре: се, раба твоя в руку твоею: твори ей, якоже ти есть угодно. И озлоби ю сара: и отбеже от лица ея.</p>
<p>И обрете ю ангел Господень у источника воды в пустыни, у источника на пути сур.</p>
<p>И рече ей ангел Господень: агарь, рабо сарина, откуду идеши и камо грядеши? И рече: от лица сары госпожи моея аз бегу.</p>
<p>Рече же ей ангел Господень: возвратися к госпоже своей и покорися под руку ея.</p>
<p>И рече ей ангел Господень: умножая умножу семя твое, и не сочтется от множества.</p>
<p>И рече ей ангел Господень: се, ты во чреве имаши и родиши сына, и наречеши имя ему исмаил: яко услыша Господь смирение твое:</p>
<p>сей будет селный человек: руце его на всех, и руки всех на него, и пред лицем всея братии своея вселится.</p>
<p>И призва агарь имя Господа глаголющаго к ней: ты Бог призревый на мя: яко рече: ибо предо мною видех Явльшагося мне.</p>
<p>Сего ради прозва кладязь той: кладязь, идеже предо мною видех: се между кадисом и между варадом.</p>
<p>И роди агарь авраму сына, и нарече аврам имя сыну своему, егоже роди ему агарь, исмаил.</p>
<p>Аврам же бе лет осмидесяти шести, егда роди агарь авраму исмаила.</p>
<h4>17</h4>
<p>Бысть же авраму лет девятьдесят девять: и явися Господь авраму и рече ему: аз есмь Бог твой, благоугождай предо мною и буди непорочен:</p>
<p>и положу завет мой между мною и между тобою: и умножу тя зело.</p>
<p>И паде аврам на лицы своем, и рече ему Бог, глаголя:</p>
<p>и аз се, завет мой с тобою, и будеши отец множества языков:</p>
<p>и не наречется ктому имя твое аврам, но будет имя твое авраам: яко отца многих языков положих тя:</p>
<p>и возращу тя зело зело, и положу тя в народы, и царие из тебе изыдут:</p>
<p>и поставлю завет мой между мною и между тобою, и между семенем твоим по тебе в роды их, в завет вечен, да буду тебе Бог и семени твоему по тебе:</p>
<p>и дам тебе и семени твоему по тебе землю, в нейже обитаеши, всю землю ханааню во одержание вечное, и буду им Бог.</p>
<p>И рече Бог ко аврааму: ты же завет мой соблюдеши, ты и семя твое по тебе в роды их.</p>
<p>И сей завет, егоже соблюдеши между мною и вами, и между семенем твоим по тебе в роды их: обрежется от вас всяк мужеск пол,</p>
<p>и обрежете плоть крайнюю вашу, и будет в знамение завета между мною и вами.</p>
<p>И младенец осми дний обрежется вам, всяк мужеский пол в родех ваших: и домочадец, и купленый от всякаго сына чуждаго, иже несть от семене твоего: обрезанием обрежется домочадец дому твоего и купленый.</p>
<p>И будет завет мой на плоти вашей в завет вечен.</p>
<p>Необрезаный же мужеский пол, иже не обрежет плоти крайния своея в день осмый, погубится душа та от рода своего: яко завет мой разори.</p>
<p>И рече Бог аврааму: сара жена твоя не наречется имя ея сара, но сарра будет имя ей:</p>
<p>благословлю же ю и дам тебе от нея чадо: и благословлю е, и будет в языки, и царие языков из него будут.</p>
<p>И паде авраам на лице свое, и посмеяся, и рече в мысли своей, глаголя: еда столетному (мужу) родится сын? еда и сарра девятидесяти лет (сущи) родит?</p>
<p>Рече же авраам к Богу: исмаил сей да живет пред тобою.</p>
<p>Рече же Бог ко аврааму: воистинну, се, сарра жена твоя родит тебе сына, и наречеши имя ему исаак: и поставлю завет мой с ним в завет вечен, да буду ему в Бога и семени его по нем.</p>
<p>О исмаиле же се послушах тебе: и се благослових его, и возращу его, и умножу его зело: дванадесять языки родит: и дам его в язык велий.</p>
<p>Завет же мой поставлю со исааком, егоже родит тебе сарра, во время сие, в лето второе.</p>
<p>Сконча же (Бог) глаголя к нему, и взыде Бог от авраама.</p>
<p>И поя авраам имаила сына своего, и вся домочадцы своя и вся купленыя, и весь мужеск пол мужей, иже в дому авраамли, и обреза плоть крайнюю их во время дне того, якоже глагола ему Бог.</p>
<p>Авраам же девятидесяти девяти лет бяше, егда обреза плоть крайнюю свою.</p>
<p>Исмаил же сын его бяше лет трехнадесяти, егда обреза плоть крайнюю свою.</p>
<p>Во время (же) дне онаго обрезася авраам и исмаил сын его,</p>
<p>и вси мужие дому его, и домочадцы (его) и куплении от инородных языков, и обреза я.</p>
<h4>18</h4>
<p>Явися же ему Бог у дуба мамврийска, седящу ему пред дверми сени своея в полудни.</p>
<p>Воззрев же очима своима, виде, и се, трие мужие стояху над ним: и видев притече в сретение им от дверей сени своея: и поклонися до земли</p>
<p>и рече: Господи, аще убо обретох благодать пред тобою, не мини раба твоего:</p>
<p>да принесется вода и омыются ноги ваши, и прохладитеся под древом:</p>
<p>и принесу хлеб, да ясте, и посем пойдете в путь свой, егоже ради уклонистеся к рабу вашему. И рекоша: тако сотвори, якоже глаголал еси.</p>
<p>И потщася авраам в сень к сарре и рече ей: ускори и смеси три меры муки чисты, и сотвори потребники.</p>
<p>И тече авраам ко кравам, и взя телца млада и добра, и даде рабу, и ускори приготовити е.</p>
<p>И взя масло, и млеко, и телца, егоже приготова: и предложи им, и ядоша: сам же стояше пред ними под древом.</p>
<p>Рече же к нему: где сарра жена твоя? Он же отвещав, рече: се, в сени.</p>
<p>Рече же: (се) возвращаяся прииду к тебе во время сие в часы, и родит сына сарра жена твоя. Сарра же услыша пред дверми сени сущи за ним.</p>
<p>Авраам же и сарра стара (беста,) заматеревшая во днех: и престаша сарре бывати женская.</p>
<p>Разсмеяся же сарра в себе, глаголющи: не у было ми убо доселе, господин же мой стар.</p>
<p>И рече Господь ко аврааму: что яко разсмеяся сарра в себе, глаголющи: еда истинно рожду? аз же состарехся.</p>
<p>Еда изнеможет у Бога слово? в сие время возвращуся к тебе в часы, и будет сарре сын.</p>
<p>Отречеся же сарра, глаголющи: не разсмеяхся: убояся бо. И рече ей: ни, но разсмеялася еси.</p>
<p>Воставше же оттуду мужие, воззреша на лице содома и гоморра: авраам же идяше с ними, провождая их.</p>
<p>Господь же рече: еда утаю аз от авраама раба моего, яже аз творю?</p>
<p>Авраам же бывая будет в язык велик и мног, и благословятся о нем вси языцы земнии:</p>
<p>вем бо, яко заповесть сыном своим и дому своему по себе, и сохранят пути Господни творити правду и суд, яко да наведет Господь на авраама вся, елика глагола к нему.</p>
<p>Рече же Господь: вопль содомский и гоморрский умножися ко мне, и греси их велицы зело:</p>
<p>сошед убо узрю, аще по воплю их грядущему ко мне совершаются: аще же ни, да разумею.</p>
<p>И обратившеся оттуду мужие, приидоша в содом: авраам же еще бяше стояй пред Господем.</p>
<p>И приближився авраам, рече: погубиши ли праведнаго с нечестивым, и будет праведник яко нечестивый?</p>
<p>аще будут пятьдесят праведницы во граде, погубиши ли я? не пощадиши ли всего места пятидесяти ради праведных, аще будут в нем?</p>
<p>никакоже ты сотвориши по глаголу сему, еже убити праведника с нечестивым, и будет праведник яко нечестивый: никакоже, судяй всей земли, не сотвориши ли суда?</p>
<p>Рече же Господь: аще будут в содомех пятьдесят праведницы во граде, оставлю весь град и все место их ради.</p>
<p>И отвещав авраам, рече: ныне начах глаголати ко Господу моему, аз же есмь земля и пепел:</p>
<p>аще же умалятся пятьдесят праведницы в четыредесять пять, погубиши ли четыредесяти пятих ради весь град? И рече: не погублю, аще обрящу тамо четыредесять пять.</p>
<p>И приложи еще глаголати к нему, и рече: аще же обрящутся тамо четыредесять? И рече: не погублю ради четыредесяти.</p>
<p>И рече: что, Господи, аще возглаголю? аще же обрящется тамо тридесять? И рече: не погублю тридесятих ради.</p>
<p>И рече: понеже имам глаголати ко Господу: аще же обрящутся тамо двадесять? И рече: не погублю, аще обрящутся тамо двадесять.</p>
<p>И рече: что, Господи, аще возглаголю еще единою? аще же обрящутся тамо десять? И рече: не погублю десятих ради.</p>
<p>Отиде же Господь, яко преста глаголя ко аврааму: и авраам возвратися на место свое.</p>
<h4>19</h4>
<p>Приидоста же два ангела в содом в вечер: лот же седяше пред враты содомскими. Видев же лот, воста в сретение им и поклонися лицем на землю</p>
<p>и рече: се, господие, уклонитеся в дом раба вашего и почийте, и омыйте ноги вашя, и обутреневавше отидете в путь свой. Реша же: ни, но на стогне почием.</p>
<p>И принуди я, и уклонишася к нему, и внидоша в дом его: и сотвори им учреждение, и опресноки испече им, и ядоша.</p>
<p>Пред спанием же мужие града содомляне оыдоша дом, от юноши даже до старца, весь народ вкупе:</p>
<p>и иззываху лота, и глаголаху к нему: где суть мужие вшедшии к тебе нощию? изведи я к нам, да будем с ними.</p>
<p>Изыде же лот к ним в преддверие, двери же затвори за собою.</p>
<p>Рече же к ним: никакоже, братие, не дейте зла:</p>
<p>суть же ми две дщери, яже не познаша мужа: изведу их к вам, и творите им, якоже угодно есть вам: точию мужем сим не сотворите обиды, того бо ради внидоша под кров дому моего.</p>
<p>Реша же ему: отиди отсюду: пришел еси (семо) обитати, еда ли и суд судити? ныне убо тя озлобим паче, нежели оных. И насилствоваша мужа лота зело, и приближишася разбити двери.</p>
<p>Простерше же мужие руки, вовлекоша лота к себе в храмину, и двери храмины заключиша:</p>
<p>мужы же, сущыя пред дверми дому, поразиша слепотою от мала даже до велика: и разслабишася ищуще дверий.</p>
<p>Реша же мужие к лоту: суть ли тебе зде зятие или сынове или дщери? или аще кто тебе ин есть во граде, изведи (я) от места сего:</p>
<p>яко мы погубляем место сие, понеже возвысися вопль их пред Господем, и посла нас Господь истребити его.</p>
<p>Изыде же лот и глагола к зятем своим, поимшым дщери его, и рече: востаните и изыдите от места сего, яко погубляет Господь град. Возмнеся же играти пред зятьми своими.</p>
<p>Егда же утро бысть, понуждаху ангели лота, глаголюще: востав, поими жену твою и две дщери твоя, яже имаши, и изыди, да не и ты погибнеши со беззаконми града.</p>
<p>И смутишася, и взяша ангели за руку его, и за руку жену его, и за руки двух дщерей его, понеже пощаде и Господь.</p>
<p>И бысть егда изведоша я вон, и реша: спасая спасай твою душу: не озирайся вспять, ниже постой во всем пределе (сем): в горе спасайся, да не когда купно ят будеши.</p>
<p>Рече же лот к ним: молюся, Господи,</p>
<p>понеже обрете раб твой милость пред тобою, и возвеличил еси правду твою, юже твориши на мне, еже жити души моей: аз же не возмогу спастися в горе, да не когда постигнут мя злая, и умру:</p>
<p>се, град сей близ еже убежати ми тамо, иже есть мал, и тамо спасуся: не мал ли есть? и жива будет душа моя тебе ради.</p>
<p>И рече ему: се, удивихся лицу твоему, и о словеси сем, еже не погубити града, о немже глаголал еси:</p>
<p>потщися убо спастися тамо: не возмогу бо сотворити дела, дондеже внидеши тамо: сего ради прозва имя граду тому сигор.</p>
<p>Солнце взыде над землю, лот же вниде в сигор.</p>
<p>И Господь одожди на содом и гоморр жупел, и огнь от Господа с небесе.</p>
<p>И преврати грады сия, и всю окрестную страну, и вся живущыя во градех, и вся прозябающая от земли.</p>
<p>И озреся жена его вспять, и бысть столп слан.</p>
<p>Востав же авраам заутра (иде) на место, идеже стояше пред Господем,</p>
<p>и воззре на лице содома и гоморра, и на лице окрестныя страны, и виде: и се, восхождаше пламень от земли, аки дым пещный.</p>
<p>И бысть егда преврати Бог вся грады страны тоя, помяну Бог авраама и изсла лота от среды превращения, егда преврати Господь грады, в нихже живяше лот.</p>
<p>Изыде же лот от сигора, и седе в горе сам, и две дщери его с ним: убояся бо жити в сигоре: и вселися в пещеру сам и дщери его с ним.</p>
<p>Рече же старейшая к юнейшей: отец наш стар, и никтоже есть на земли, иже внидет к нам, якоже обычно всей земли:</p>
<p>гряди убо, упоим отца нашего вином и преспим с ним, и возставим от отца нашего семя.</p>
<p>Упоиша же отца своего вином в нощи оней: и вшедши старейшая, преспа со отцем своим тоя нощи: и не поразуме он, егда преспа и егда воста.</p>
<p>Бысть же наутрие, и рече старейшая к юнейшей: се, (аз) преспах вчера со отцем нашим: упоим его вином и в сию нощь, и вшедши преспи с ним, и возставим от отца нашего семя.</p>
<p>Упоиша же и в ту нощь отца своего вином: и вшедши юнейшая преспа со отцем своим: и не поразуме он, егда преспа и егда воста.</p>
<p>И зачаша обе дщери лотовы от отца своего:</p>
<p>и роди старейшая сына и нарече имя ему моав, глаголющи: от отца моего. Сей отец моавитом даже до нынешняго дне.</p>
<p>Роди же юнейшая сына и нарече имя ему амман, глаголющи: сын рода моего. Сей отец амманитом до нынешняго дне.</p>
<h4>20</h4>
<p>И пойде оттуду авраам на землю полуденную и вселися между кадисом и между суром: и обита в герарех.</p>
<p>Рече же авраам о сарре жене своей, яко сестра ми есть: убояся бо рещи, яко жена ми есть, да не когда убиют его мужие градстии ея ради. Посла же авимелех царь герарский и взя сарру.</p>
<p>И прииде Бог ко авимелеху нощию во сне и рече ему: се, ты умираеши жены ради сея, юже поял еси: сия же есть сожителствующая мужу.</p>
<p>Авимелех же не прикоснуся ей и рече: Господи, язык неведущий и праведен погубиши ли?</p>
<p>не сам ли ми рече: сестра ми есть? и сия ми рече: брат ми есть? чистым сердцем и в правде рук сотворих сие.</p>
<p>Рече же ему Бог во сне: и аз познах, яко чистым сердцем сотворил еси сие, и пощадех тя, да не согрешиши ко мне: сего ради не попустих ти коснутися ея:</p>
<p>ныне же отдаждь жену мужу, яко пророк есть, и помолится о тебе, и жив будеши: аще же не отдаси, веждь, яко умреши ты и вся твоя.</p>
<p>И воста рано авимелех, и призва вся отроки своя, и глагола словеса сия вся во ушы их: убояшася же вси человецы зело.</p>
<p>И призва авимелех авраама и рече ему: что сие сотворил еси нам? еда что согрешихом тебе, яко навел еси на мя и на царство мое грех велик? дело, еже никтоже сотвори, сотворил еси мне.</p>
<p>И рече авимелех аврааму: что умыслив, сотворил еси сие?</p>
<p>Рече же авраам: рекох бо: негли несть благочестия на месте сем: и убиют мя жены ради моея:</p>
<p>ибо истинно сестра ми есть по отцу, а не по матери: бысть же ми в жену:</p>
<p>и бысть егда изведе мя Бог от дому отца моего, и рех ей: правду сию сотвориши ми: во всяко место, идеже аще приидем, тамо рцы о мне, яко брат ми есть.</p>
<p>Взя же авимелех тысящу дидрахм (сребра), и овцы, и телцы, и рабы, и рабыни, и даде аврааму: и отдаде ему сарру жену его.</p>
<p>И рече авимелех аврааму: се, земля моя пред тобою: идеже аще тебе угодно есть, вселися.</p>
<p>Сарре же рече: се, дах тысящу дидрахм брату твоему: сия будут тебе в честь лица твоего, и всем, яже суть с тобою, и во всем истинствуй.</p>
<p>Помолися же авраам Богу, и исцели Бог авимелеха и жену его и рабыни его, и начаша раждати:</p>
<p>яко заключая заключи Господь от внеуду всяка ложесна в дому авимелеха, сарры ради жены авраамли.</p>
<h4>21</h4>
<p>И Господь посети сарру, якоже рече: и сотвори Господь сарре, якоже глагола.</p>
<p>И заченши сарра роди аврааму сына в старости, во время, якоже глагола ему Господь:</p>
<p>и нарече авраам имя сыну своему рождшемуся ему, егоже роди ему сарра, исаак:</p>
<p>обреза же авраам исаака во осмый день, якоже заповеда ему Бог.</p>
<p>Авраам же бе ста лет, егда бысть ему исаак сын его.</p>
<p>Рече же сарра: смех мне сотвори Господь: иже бо аще услышит, обрадуется со мною.</p>
<p>И рече: кто возвестит аврааму, яко млеком питает отроча сарра, яко родих сына в старости моей?</p>
<p>И возрасте отроча, и отдоено бысть: и сотвори авраам учреждение велие, в оньже день отдоися исаак сын его.</p>
<p>Видевши же сарра сына агари египтяныни, иже бысть аврааму, играюща со исааком сыном своим,</p>
<p>и рече аврааму: изжени рабу сию и сына ея: не наследит бо сын рабы сея с сыном моим исааком.</p>
<p>Жесток же явися глагол сей зело пред авраамом о сыне его исмаиле.</p>
<p>И рече Бог аврааму: да не будет жестоко пред тобою о отроце и о рабыни: вся елика аще речет тебе сарра, слушай гласа ея: яко во исааце наречется тебе семя:</p>
<p>сына же рабыни сея в язык велик сотворю его, яко семя твое есть.</p>
<p>Воста же авраам заутра и взя хлебы и мех воды, и даде агари: и возложи на плещы ея отроча и отпусти ю. Отшедши же заблуждаше в пустыни, у кладязя клятвеннаго:</p>
<p>оскуде же вода из меха: и поверже отроча под елию единою.</p>
<p>Отшедши же седяше прямо ему издалече, якоже дострелити из лука: рече бо: да не вижду смерти детища моего. И седе прямо ему издалече. Воскричав же отроча, восплакася:</p>
<p>услыша же Бог глас отрочате от места, идеже бяше: и воззва ангел Божий агарь с небесе и рече ей: что есть, агарь? не бойся: услыша бо Бог глас отрочища от места, идеже есть:</p>
<p>востани и поими отроча, и ими рукою твоею его: в язык бо велик сотворю его.</p>
<p>И отверзе Бог очи ея, и узре кладязь воды живы: и иде, и налия мех воды, и напои отроча.</p>
<p>И бяше Бог со отрочатем, и возрасте, и вселися в пустыни, и бысть стрелец.</p>
<p>И поселися в пустыни фаран: и поят ему мати его жену от земли египетския.</p>
<p>Бысть же в то время, и рече авимелех, и охозаф невестоводитель его, и фихол воевода силы его, ко аврааму, глаголя: Бог с тобою во всех, яже твориши:</p>
<p>Ныне убо кленися ми Богом, не обидети мене, ниже семене моего, ниже имене моего: но по правде, юже сотворих с тобою, сотвориши со мною и земли, идеже ты вселился еси на ней.</p>
<p>И рече авраам: аз кленуся.</p>
<p>И обличи авраам авимелеха о кладязех водных, яже отяша отроцы авимелеховы.</p>
<p>И рече ему авимелех: не ведех, кто сотвори тебе вещь сию: ниже ты ми поведал еси, ниже аз слышах, токмо днесь.</p>
<p>И взя авраам овцы и юнцы и даде авимелеху: и завещаста оба завет.</p>
<p>И постави авраам седмь агниц овчих единых.</p>
<p>И рече авимелех аврааму: что суть седмь агницы овец сих, яже поставил еси едины?</p>
<p>И рече авраам: яко седмь сих агниц возмеши у мене, да будут ми во свидетелство, яко аз ископах кладязь сей.</p>
<p>Сего ради наименова имя месту тому кладязь клятвенный: яко тамо клястася оба</p>
<p>и завещаста завет у кладязя клятвеннаго. Воста же авимелех, и охозаф невестоводитель его, и фихол воевода силы его, и возвратишася в землю филистимску.</p>
<p>И насади авраам ниву у кладязя клятвеннаго, и призва ту имя Господа, Бога вечнаго.</p>
<p>Обита же авраам в земли филистимстей дни многи.</p>
<h4>22</h4>
<p>И бысть по глаголех сих, Бог искушаше авраама и рече ему: аврааме, аврааме. И рече: се аз.</p>
<p>И рече: поими сына твоего возлюбленнаго, егоже возлюбил еси, исаака, и иди на землю высоку и вознеси его тамо во всесожжение, на едину от гор, ихже ти реку.</p>
<p>Востав же авраам утро, оседла осля свое: поят же с собою два отрочища и исаака сына своего: и растнив дрова во всесожжение, востав иде, и прииде на место, еже рече ему Бог, в третий день.</p>
<p>И воззрев авраам очима своима, виде место издалече.</p>
<p>И рече авраам отроком своим: сядите зде со ослятем: аз же и детищь пойдем до онде, и поклонившеся возвратимся к вам.</p>
<p>Взя же авраам дрова всесожжения и возложи на исаака сына своего: взя же в руки и огнь, и ножь, и идоста оба вкупе.</p>
<p>Рече же исаак ко аврааму отцу своему: отче. Он же рече: что есть, чадо? Рече же: се, огнь и дрова, где есть овча еже во всесожжение?</p>
<p>Рече же авраам: Бог узрит себе овча во всесожжение, чадо. Шедша же оба вкупе,</p>
<p>приидоста на место, еже рече ему Бог: и созда тамо авраам жертвенник и возложи дрова: и связав исаака сына своего, возложи его на жертвенник верху дров.</p>
<p>И простре авраам руку свою, взяти ножь, заклати сына своего.</p>
<p>И воззва и ангел Господень с небесе, и рече: аврааме, аврааме. Он же рече: се, аз.</p>
<p>И рече: да не возложиши руки твоея на отрочища, ниже да сотвориши ему что: ныне бо познах, яко боишися ты Бога, и не пощадел еси сына твоего возлюбленнаго мене ради.</p>
<p>И воззрев авраам очима своима виде, и се, овен един держимый рогама в саде савек: и иде авраам, и взя овна, и вознесе его во всесожжение вместо исаака сына своего.</p>
<p>И нарече авраам имя месту тому: Господь виде: да рекут днесь: на горе Господь явися.</p>
<p>И воззва ангел Господень авраама вторицею с небесе,</p>
<p>глаголя: мною самем кляхся, глаголет Господь, егоже ради сотворил еси глагол сей и не пощадел еси сына твоего возлюбленнаго мене ради:</p>
<p>воистинну благословя благословлю тя, и умножая умножу семя твое, яко звезды небесныя, и яко песок вскрай моря: и наследит семя твое грады супостатов,</p>
<p>и благословятся о семени твоем вси языцы земнии, занеже послушал еси гласа моего.</p>
<p>Возвратися же авраам ко отроком своим, и воставше идоша купно ко кладязю клятвенному: и вселися авраам у кладязя клятвеннаго.</p>
<p>Бысть же по глаголех сих, и поведаша аврааму, глаголюще: се, роди мелха и та сыны брату твоему нахору,</p>
<p>окса первенца, и вавкса брата его, и камуила отца сирска,</p>
<p>и хазада, и азава, и фалдеса, и елдафа, и вафуила:</p>
<p>вафуил же роди ревекку: осмь сии сынове, ихже роди мелха нахору брату авраамлю:</p>
<p>и наложница его, ейже имя ревма, роди и сия тавека, и таама, и тохоса, и моха.</p>
<h4>23</h4>
<p>Бысть же житие саррино лет сто двадесять седмь.</p>
<p>И умре сарра во граде арвоце, иже есть в раздолии: сей есть хеврон в земли ханаанстей. Прииде же авраам рыдати по сарре и плакати.</p>
<p>И воста авраам от мертвеца своего и рече сыном хеттеовым, глаголя:</p>
<p>преселник и пришлец аз есмь у вас, дадите ми убо стяжание гроба между вами, да погребу мертвеца моего от мене.</p>
<p>Отвещаша же сынове хеттеовы ко аврааму, глаголюще: ни, господине:</p>
<p>послушай же нас: царь от Бога ты еси в нас: во избранных гробех наших погреби мертвеца твоего: никтоже бо от нас возбранит гроба своего от тебе, еже погребсти мертвеца твоего тамо.</p>
<p>Востав же авраам поклонися народу земли, сыном хеттеовым,</p>
<p>и рече к ним авраам, глаголя: аще имате в души вашей, яко погребсти мертвеца моего от лица моего, послушайте мене и рцыте о мне ефрону саарову:</p>
<p>и да даст ми пещеру сугубую, яже есть его, сущую на части села его: сребром достойным да даст ми ю у вас в стяжание гроба.</p>
<p>Ефрон же седяше посреде сынов хеттеовых. Отвещав же ефрон хеттейский ко аврааму, рече слышащым сыном хеттеовым и всем приходящым во град, глаголя:</p>
<p>у мене буди, господине, и послушай мене: село и пещеру яже в нем, тебе даю: пред всеми гражданы моими дах тебе, погреби мертвеца твоего.</p>
<p>И поклонися авраам пред народом земли</p>
<p>и рече ефрону во ушеса пред всем народом земли: понеже по мне еси, послушай мене: сребро села возми у мене, и погребу мертвеца моего тамо.</p>
<p>Отвеща же ефрон аврааму, глаголя:</p>
<p>ни, господине: слышах бо, яко земля четырех сот дидрахм сребра: но что было бы сие между мною и тобою? ты же мертвеца твоего погреби.</p>
<p>И послуша авраам ефрона, и даде авраам ефрону сребро, еже глагола во ушеса сынов хеттеовых, четыре ста дидрахм сребра искушена купцами.</p>
<p>И бысть село ефроново, еже бе в сугубей пещере, еже есть лицем к мамврии, село и пещера яже бе в нем, и всякое древо, иже бе на селе, и все еже есть в пределех его окрест,</p>
<p>аврааму (бысть) в стяжание пред сыны хеттеовыми и пред всеми приходящими во град.</p>
<p>По сих погребе авраам сарру жену свою в пещере селней сугубей, яже есть противу мамврии: сия есть хеврон в земли ханаанстей.</p>
<p>И утверждено есть село и пещера, яже бе на нем, аврааму в стяжание гроба от сынов хеттеовых.</p>
<h4>24</h4>
<p>Авраам же бяше стар, заматеревший во днех: и Господь благослови авраама во всех.</p>
<p>И рече авраам рабу своему старейшему дому своего, обладающему всеми его: положи руку твою под стегно мое,</p>
<p>и заклену тя Господем Богом небесе и Богом земли, да не поймеши сыну моему исааку жены от дщерей хананейских, с нимиже аз живу в них:</p>
<p>но токмо на землю мою, идеже родихся, пойдеши, и ко племени моему, и поймеши жену сыну моему исааку оттуду.</p>
<p>Рече же к нему раб: еда убо не восхощет ити жена вслед со мною на землю сию, возвращу ли сына твоего в землю, от неяже изшел еси?</p>
<p>Рече же к нему авраам: внемли себе, да не возвратиши сына моего онамо.</p>
<p>Господь Бог небесе и Бог земли, иже поя мя из дому отца моего и от земли, в нейже родихся, иже глагола мне и иже кляся мне, глаголя: тебе дам землю сию и семени твоему, той послет ангела своего пред тобою, и поймеши жену сыну моему исааку оттуду:</p>
<p>аще же не восхощет жена поити с тобою в землю сию, чист будеши от заклятия моего: точию сына моего не возврати тамо.</p>
<p>И положи раб руку свою под стегно авраама господина своего, и кляся ему о словеси сем.</p>
<p>И взя раб десять велблюд от велблюд господина своего, и от всех благ господина своего с собою, и востав иде в месопотамию во град нахоров:</p>
<p>и постави велблюды вне града у кладязя воднаго под вечер, егда исходят (жены) почерпати воды,</p>
<p>и рече: Господи, Боже господина моего авраама, благоустрой предо мною днесь, и сотвори милость с господином моим авраамом:</p>
<p>се, аз стах у кладязя воднаго, дщери же живущих во граде исходят почерпати воды:</p>
<p>и будет девица, ейже аз реку: преклони водонос твой, да пию, и речет ми: пий ты, и велблюды твоя напою, дондеже напиются: сию уготовал еси рабу твоему исааку: и по сему увем, яко сотворил еси милость с господином моим авраамом.</p>
<p>И бысть прежде неже скончати ему глаголющу во уме своем, и се, ревекка исхождаше, яже родися вафуилу, сыну мелхи жены нахора, брата же авраамля, держащи водонос на рамех своих:</p>
<p>девица же бяше доброзрачна зело: дева бе, муж не позна ея. Сошедши же на кладязь, наполни водонос свой и взыде.</p>
<p>Тече же раб во сретение ей и рече: напой мя мало водою от водоноса твоего.</p>
<p>Сия же рече: пий, господине. И потщася, и сня водонос на мышца своя, и напои его, дондеже напися.</p>
<p>И рече: и велблюдом твоим налию, дондеже вси напиются.</p>
<p>И потщася, и испраздни водонос в поило: и тече паки на кладязь почерпнути воды, и влия велблюдом всем.</p>
<p>Человек же выразумеваше ю и помолчеваше, да уразумеет, аще благоустрои Бог путь ему, или ни.</p>
<p>Бысть же егда престаша вси велблюды пиюще, взя человек усерязи златы весом по драхме и два запястия на руки ея: десять златниц вес их.</p>
<p>И вопроси ю и рече: чия еси дщерь? повеждь ми, аще есть у отца твоего место нам витати?</p>
<p>Она же рече ему: дщерь вафуилева есмь (сына) мелхина, егоже роди нахору.</p>
<p>И рече ему: и плевы и сена много у нас, и место витати.</p>
<p>И благословив человек, поклонися Господу</p>
<p>и рече: благословен Господь Бог господина моего авраама, иже не остави правды своея и истины от господина моего: и мене благоустрои Господь в дом брата господина моего.</p>
<p>И текши девица в дом матере своея, поведа по глаголом сим.</p>
<p>Ревекце же бяше брат, емуже имя лаван: и тече лаван к человеку вон на кладязь.</p>
<p>И бысть егда виде усерязи, и запястия на руку сестры своея, и егда слыша словеса ревекки сестры своея, глаголющия: сице глагола мне человек: и прииде к человеку, стоящу ему у велблюд у кладязя,</p>
<p>и рече ему: гряди, вниди благословенный от Господа, почто стоиши вне? аз же уготовах храмину и место велблюдом.</p>
<p>И вниде человек в дом, и разседла велблюды, и даде плевы и сено велблюдом, и воду умыти нозе его, и ноги мужем, иже бяху с ним:</p>
<p>и предложи им хлебы ясти, и рече: не ям, дондеже возглаголю словеса моя. И рече: глаголи.</p>
<p>И рече: раб авраамль есмь аз:</p>
<p>Господь же благослови господина моего зело, и возвысися: и даде ему овцы и телцы, сребро и злато, рабы и рабыни, и велблюды и ослы:</p>
<p>и роди сарра, жена господина моего, сына единаго господину моему, состаревшемуся ему, и даде ему елика имяше:</p>
<p>и закля мя господин мой, глаголя: не поймеши жены сыну моему от дщерей хананейских, в нихже аз обитаю в земли их:</p>
<p>но в дом отца моего пойдеши, и в племя мое, и поймеши жену сыну моему оттуду:</p>
<p>рех же (аз) господину моему: а егда не восхощет жена со мною ити?</p>
<p>и рече ми: Господь Бог, емуже благоугодих пред ним, он послет ангела своего с тобою и благоустроит путь твой, и поймеши жену сыну моему от племене моего и от дому отца моего:</p>
<p>тогда будеши чист от заклинания моего: егда бо дойдеши в племя мое, и не дадят ти, и будеши чист от заклинания моего:</p>
<p>и пришед днесь на кладязь, рекох: Господи, Боже господина моего авраама, аще ты благоустрояеши путь мой, в оньже ныне аз иду:</p>
<p>се, аз стах у кладязя воднаго, и дщери граждан исходят почерпати воды: и будет девица, ейже аще аз реку: напой мя от водоноса твоего мало водою:</p>
<p>и речет ми: и ты пий, и велблюдом твоим влию: сия (будет) жена, юже уготова Господь рабу своему исааку: и по сему уразумею, яко сотворил еси милость господину моему аврааму.</p>
<p>И бысть прежде неже скончати мне глаголющу во уме своем, абие ревекка исхождаше держащи водонос на раму, и сниде на кладязь, и почерпе воды: и рекох ей: напой мя.</p>
<p>И потщавшися сня водонос с себе на мышцу свою и рече: пий ты, и велблюды твоя напою. И напихся, и велблюды моя напои.</p>
<p>И вопросих ю и рекох: чия еси дщерь? повеждь ми. Она же рече: дщерь вафуилева есмь сына нахорова, егоже роди ему мелха. И дах ей усерязи, и запястия на руце ея,</p>
<p>и благоволив поклонихся Господу: и благослових Господа Бога господина моего авраама, иже благоустрои мя на пути истины пояти дщерь брата господина моего сыну его:</p>
<p>аще убо сотворите вы милость и правду к господину моему: аще же ни, поведите ми: да обращуся или на десно, или на лево.</p>
<p>Отвещавша же лаван и вафуил, рекоста: от Господа прииде дело сие: не возможем ти противу рещи зло или благо:</p>
<p>се, ревекка пред тобою: поемь ю, иди: и да будет жена сыну господина твоего, якоже глагола Господь.</p>
<p>Бысть же егда услыша раб авраамль словеса сия, поклонися до земли Господу.</p>
<p>И изнес раб сосуды златы и сребряны и ризы, даде ревекце: и дары даде брату ея и матери ея.</p>
<p>И ядоша и пиша и той и мужие, иже бяху с ним, и почиша. И востав заутра, рече: отпустите мя, да отиду к господину моему.</p>
<p>Реша же братия ея и мати: да пребудет девица с нами яко десять дний, и посем пойдет.</p>
<p>Он же рече к ним: не держите мя, Господь бо благоустрои путь мой во мне: отпустите мя, да иду к господину моему.</p>
<p>Они же реша: призовем девицу и вопросим ея изоуст.</p>
<p>И призваша ревекку и реша ей: пойдеши ли с человеком сим? Она же рече: пойду.</p>
<p>И отпустиша ревекку сестру свою, и имения ея, и раба авраамля, и иже с ним быша.</p>
<p>И благословиша ревекку и реша ей: сестра наша еси, буди в тысящы тем, и да наследит семя твое грады супостат.</p>
<p>Воставши же ревекка и рабыни ея, вседоша на велблюды и поидоша с человеком. И поим раб ревекку, отиде.</p>
<p>Исаак же прехождаше сквозе пустыню у кладязя видения: сам же живяше на земли на полудне.</p>
<p>И изыде исаак поглумитися на поле к вечеру, и воззрев очима своима, виде велблюды идущыя.</p>
<p>И воззревши ревекка очима своима, виде исаака: и изскочи с велблюда.</p>
<p>И рече рабу: кто есть человек оный, иже идет по полю во сретение нам? Рече же раб: сей есть господин мой. Она же вземши ризу летнюю, облечеся.</p>
<p>И поведа раб исааку вся словеса, яже сотвори.</p>
<p>Вниде же исаак в дом матере своея, и поя ревекку, и бысть ему жена: и возлюби ю, и утешися исаак по сарре матери своей.</p>
<h4>25</h4>
<p>Приложив же авраам, поя жену, ейже имя хеттура:</p>
<p>роди же ему зомврана и иезана, и мадала и мадиама, и иесвока и соиена.</p>
<p>Иезан же роди савана и фамана и дедана. Сынове же дедани быша: рагуил и навдеил, и асуриим и латусиим и лаомим.</p>
<p>Сынове же мадиамли: ефар и афир, и енох и авида и елдага. Вси сии быша сынове хеттурины.</p>
<p>Даде же авраам вся своя имения исааку сыну своему:</p>
<p>сыном же наложниц своих даде авраам дары и отпусти я от исаака сына своего, еще жив сый, к востоку на землю восточную.</p>
<p>Сия же лета дний жития авраамля, елика поживе, лет сто седмьдесят пять:</p>
<p>и ослабев умре авраам в старости добрей, старец исполнен дний, и приложися к людем своим.</p>
<p>И погребоша его исаак и исмаил два сынове его в пещере сугубей, на селе ефронове сына саарова хеттеанина, еже есть прямо мамврии,</p>
<p>на селе и в пещере, юже притяжа авраам от сынов хеттеовых: тамо погребоша авраама и сарру жену его.</p>
<p>Бысть же по умертвии авраамли, благослови Бог исаака сына его: и вселися исаак у кладязя видения.</p>
<p>Сия же бытия исмаила сына авраамля, егоже роди агарь египтяныня, раба саррина, аврааму:</p>
<p>и сия имена сынов исмаилих, по именом родов его: первенец исмаилов наваиоф, и кидар и навдеил, и массам</p>
<p>и масма, и дума и масси,</p>
<p>и ходдан и феман, и иетур и нафес и кедма.</p>
<p>Сии суть сынове исмаили: и сия имена их в скиниях их и в селех их: дванадесять князи в языцех их.</p>
<p>И сия лета жития исмаилова, сто тридесять седмь лет: и ослабев умре, и приложися к роду своему.</p>
<p>Вселися же от евилата даже до сура, иже есть в лице египту, даже доити ко ассириом: пред лицем всех братий своих вселися.</p>
<p>И сия бытия исаака сына авраамля: авраам роди исаака.</p>
<p>Бяше же исаак лет четыредесяти, егда поя ревекку дщерь вафуила сирина от месопотамии сирския, сестру лавана сирина, себе в жену.</p>
<p>Моляшеся же исаак Господеви о ревекце жене своей, яко неплоды бяше: послуша же его Бог, и зачат во утробе ревекка жена его.</p>
<p>Играста же младенца в ней, и рече: аще тако ми хощет быти, почто ми сие? И иде вопрошати Господа.</p>
<p>И рече ей Господь: два языка во утробе твоей суть, и двои людие от утробы твоея разлучатся: и людие людий превзыдут, и болший поработает меншему.</p>
<p>И исполнишася дние родити ей, и бяху сей близнята во утробе ея:</p>
<p>изыде же сын первенец чермен, весь, яко кожа, космат: и нарече имя ему исав:</p>
<p>и посем изыде брат его, рука же его придержася пяте исавове: и нарече имя ему иаков. Исааку же бе шестьдесят лет, егда роди их ревекка.</p>
<p>Возрастоша же юноши: и бысть исав человек ведый ловити, селный: иаков же бысть человек нелукав, живый в дому.</p>
<p>И возлюби исаак исава, яко ловитва его бяше брашно ему: ревекка же любляше иакова.</p>
<p>Свари же иаков варение: и прииде исав с поля изнемог,</p>
<p>и рече исав иакову: напитай мя варением сочива сего, яко изнемогаю. Сего ради прозвася имя ему едом.</p>
<p>И рече иаков исаву: отдаждь ми днесь первенство свое.</p>
<p>Рече же исав: се, аз иду умрети, и вскую ми первенство сие?</p>
<p>И рече иаков ему: кленися ми днесь. И кляся ему, и отдаде исав иакову первенство свое.</p>
<p>Иаков же даде исаву хлеб и варение сочевно: яде же и пи, и востав отиде: и нивочтоже вмени себе исав первенство.</p>
<h4>26</h4>
<p>Бысть же глад на земли, кроме глада бывшаго прежде во время авраамле. Отиде же исаак ко авимелеху царю филистимску в герар:</p>
<p>явися же ему Господь и рече: не ходи во египет, вселися же в земли, в нейже ти реку,</p>
<p>и обитай в земли той, и буду с тобою, и благословлю тя: тебе бо и семени твоему дам всю землю сию и поставлю клятву мою, еюже кляхся аврааму отцу твоему:</p>
<p>и умножу семя твое, яко звезды небесныя, и дам семени твоему всю землю сию: и благословятся о семени твоем вси языцы земнии:</p>
<p>понеже послуша отец твой авраам моего гласа и соблюде заповеди моя и повеления моя, и оправдания моя и законы моя.</p>
<p>Вселися же исаак в герарех.</p>
<p>Вопросиша же мужие места того о ревекце жене его, и рече: сестра ми есть. Убояся бо рещи, яко жена ми есть, да не когда убиют его мужие места того ревекки ради, понеже бе доброзрачна.</p>
<p>Бысть же много время тамо: и приникнув авимелех царь герарский окном, виде исаака играюща с ревеккою женою своею.</p>
<p>Призва же авимелех исаака и рече ему: убо жена твоя есть? почто рекл еси, яко сестра ми есть? Рече же ему исаак: рех бо, да не умру ея ради.</p>
<p>Рече же ему авимелех: что сие сотворил еси нам? вмале не бысть некто от рода моего с женою твоею, и навел бы еси на ны неведение.</p>
<p>Заповеда же авимелех всем людем своим, глаголя: всяк, иже прикоснется мужу сему, или жене его, смерти повинен будет.</p>
<p>Сея же исаак в земли той, и приобрете в то лето стократный плод ячменя: благослови же его Господь.</p>
<p>И возвысися человек, и преуспевая болший бываше, дондеже велик бысть зело.</p>
<p>Быша же ему скоти овец и скоти волов и земледелия многа. Позавидеша же ему филистимляне:</p>
<p>и вся кладязи, яже ископаша раби отца его, во время отца его, заградиша я филистимляне и наполниша тыя землею.</p>
<p>Рече же авимелех ко исааку: отиди от нас, яко силнейший сотворился еси от нас зело.</p>
<p>И отиде оттуду исаак и обита в дебри герарстей, и вселися тамо.</p>
<p>И паки исаак ископа кладязи водныя, яже ископаша раби авраама отца его, и заградиша тыя филистимляне, по умертвии авраама отца его: и прозва им имена, по именам, имиже прозва авраам отец его.</p>
<p>И ископаша раби исааковы в дебри герарстей, и обретоша тамо кладязь воды живы.</p>
<p>И пряхуся пастырие герарстии с пастырми исааковыми, глаголюще: наша есть вода. И прозва имя кладязю тому обида: обидяху бо его.</p>
<p>Отшед же оттуду исаак, ископа кладязь другий. Пряхуся же и о том: и прозва имя ему вражда.</p>
<p>Отшед же оттуду, ископа кладязь другий. И не пряхуся о том, и прозва имя ему пространство, глаголя: яко ныне распространи Господь нам и возрасти нас на земли.</p>
<p>Взыде же оттуду ко кладязю клятвенному:</p>
<p>и явися ему Господь в ту нощь и рече: аз есмь Бог авраама отца твоего, не бойся, с тобою бо есмь: и благословлю тя, и умножу семя твое авраама ради отца твоего.</p>
<p>И созда тамо жертвенник, и призва имя Господне: и постави тамо скинию свою: ископаша же тамо раби исааковы кладязь в дебри герарстей.</p>
<p>И авимелех прииде к нему от герар, и охозаф невестоводитель его, и фихол воевода сил его.</p>
<p>И рече им исаак: вскую приидосте ко мне? вы же возненавидесте мене и отсласте мя от себе.</p>
<p>Они же реша: видевше узрехом, яко бе Господь с тобою, и рехом: буди клятва между нами и между тобою, и завещаим с тобою завет,</p>
<p>да не сотвориши с нами зла, якоже не возгнушахомся тобою мы, и якоже сотворихом тебе добро, и отпустихом тя с миром: и ныне благословен ты от Господа.</p>
<p>И сотвори им пир, и ядоша и пиша.</p>
<p>И воставше заутра, клятся кийждо ближнему: и отпусти я исаак, и отидоша от него здравы.</p>
<p>Бысть же в той день, и пришедше раби исааковы поведаша ему о кладязе, егоже ископаша, и рекоша: не обретохом воды.</p>
<p>И прозва его клятва. Сего ради прозва имя граду оному кладязь клятвенный, даже до днешняго дне.</p>
<p>Бяше же исав лет четыредесяти: и поя жену иудифу, дщерь веоха хеттеина, и васемафу, дщерь елона хеттеина.</p>
<p>И быша противящеся исаакови и ревекце.</p>
<h4>27</h4>
<p>Бысть же, повнегда состаретися исаакови, и притупишася очи его еже видети: и призва исава сына своего старейшаго, и рече ему: сыне мой. И рече: се, аз.</p>
<p>И рече исаак: се, состарехся, и не вем дне скончания моего:</p>
<p>ныне убо возми орудие твое, тул же и лук, и изыди на поле, и улови ми лов:</p>
<p>и сотвори ми снеди, якоже люблю аз: и принеси ми, да ям, яко да благословит тя душа моя, прежде даже не умру.</p>
<p>Ревекка же слыша глаголюща исаака ко исаву сыну своему. Изыде же исав на поле уловити лов отцу своему.</p>
<p>Ревекка же рече ко иакову сыну своему меншему: се, аз слышах отца твоего беседующа ко исаву брату твоему, глаголюща:</p>
<p>принеси ми лов, и сотвори ми снеди, да ядый благословлю тя пред Господем, прежде неже умрети ми:</p>
<p>ныне убо, сыне мой, послушай мене, якоже аз заповедаю ти:</p>
<p>и шед во овцы, поими мне оттуду два козлища мягка и добра, и сотворю я снеди отцу твоему, якоже любит:</p>
<p>и внесеши отцу твоему, и будет ясти, яко да благословит тя отец твой, прежде даже не умрет.</p>
<p>Рече же иаков к ревекце матери своей: исав брат мой есть муж космат, аз же муж гладкий:</p>
<p>да не како осяжет мя отец мой, и буду пред ним яко презираяй, и наведу на себе клятву, а не благословение.</p>
<p>Рече же ему мати: на мне клятва твоя, чадо: точию послушай гласа моего, и шед принеси ми.</p>
<p>Шед же взя и принесе матери, и сотвори мати его снеди, якоже любляше отец его.</p>
<p>И вземши ревекка одежду исава сына своего старейшаго добрую, яже бысть у нея в дому, облече оною иакова сына своего меншаго,</p>
<p>и кожицами козлячими обложи мышцы его, и нагое выи его:</p>
<p>и даде снеди и хлебы, яже сотвори, в руце иакову сыну своему.</p>
<p>И внесе отцу своему и рече: отче. Он же рече: се, аз: кто еси ты, чадо?</p>
<p>И рече иаков отцу: аз исав первенец твой, сотворих, якоже рекл ми еси: востав сяди и яждь от лова моего, яко да благословит мя душа твоя.</p>
<p>Рече же исаак сыну своему: что сие, еже скоро обрел еси, о чадо? Он же рече: еже даде Господь Бог твой предо мною.</p>
<p>Рече же исаак иакову: приближися ко мне, и осяжу тя, чадо, аще ты еси сын мой исав, или ни.</p>
<p>Приближися же иаков ко исааку отцу своему, и осяза его и рече: глас убо глас иаковль, руце же руце исавове.</p>
<p>И не позна его: бесте бо руце его, яко руце исава брата его космате. И благослови его</p>
<p>и рече: ты ли еси сын мой исав? Он же рече: аз.</p>
<p>И рече: принеси ми, и ям от лова твоего, чадо, да благословит тя душа моя. И принесе ему, и яде, и принесе ему вино, и пи.</p>
<p>И рече ему исаак отец его: приближися ко мне и облобызай мя, чадо.</p>
<p>И приближився лобыза его: и обоня воню риз его, и благослови его и рече: се, воня сына моего, яко воня нивы исполнены, юже благослови Господь:</p>
<p>и да даст тебе Бог от росы небесныя и от тука земли, и множество пшеницы и вина:</p>
<p>и да поработают тебе языцы, и да поклонятся тебе князи, и буди господин брату твоему, и поклонятся тебе сынове отца твоего: проклинаяй тя проклят, благословляяй же тя благословен.</p>
<p>И бысть по еже престати исааку благословляющу иакова сына своего: и бысть егда изыде иаков от лица исаака отца своего, и исав брат его прииде с ловитвы.</p>
<p>Сотвори же и той снеди и принесе отцу своему, и рече отцу: да востанет отец мой, и да яст от лова сына своего, яко да благословит мя душа твоя.</p>
<p>И рече ему исаак отец его: кто еси ты? Он же рече: аз есмь сын твой первенец исав.</p>
<p>Ужасеся же исаак ужасом велиим зело и рече: кто убо уловивый мне лов и принесый ми? и ядох от всех, прежде неже приити тебе, и благослових его, и благословен будет.</p>
<p>Бысть же егда услыша исав глаголы отца своего исаака, возопи гласом велиим и горьким зело, и рече: благослови убо и мене, отче.</p>
<p>Рече же ему: пришед брат твой с лестию, взя благословение твое.</p>
<p>И рече (исав): праведно наречеся имя ему иаков: запя бо мя се уже вторицею, и первенство мое взя, и ныне взя благословение мое. И рече исав отцу своему: не оставил ли еси (и) мне благословения, отче?</p>
<p>Отвещав же исаак, рече исаву: аще господина его сотворих тебе, и всю братию его сотворих рабы ему, пшеницею и вином утвердих его: тебе же что сотворю, чадо?</p>
<p>Рече же исав ко отцу своему: еда едино есть благословение у тебе, отче? благослови убо и мене, отче. Умилившуся же исааку, возопи гласом велиим исав и восплакася.</p>
<p>Отвещав же исаак отец его, рече ему: се, от тука земли будет вселение твое, и от росы небесныя свыше:</p>
<p>и мечем твоим жити будеши, и брату твоему поработаеши: будет же (время) егда низложиши и отрешиши ярем его от выи твоея.</p>
<p>И враждоваше исав на иакова о благословении, имже благослови его отец его. Рече же исав во уме своем: да приближатся дние плача отца моего, да бых убил иакова брата моего.</p>
<p>Возвещена же быша ревекце словеса исава сына ея старейшаго: и пославши призва иакова сына своего юнейшаго и рече ему: се, исав брат твой грозит тебе убити тя:</p>
<p>ныне убо, чадо, послушай моего гласа, и востав бежи в месопотамию к лавану брату моему в харран,</p>
<p>и поживи с ним дни некия, дондеже отвратится ярость и гнев брата твоего от тебе,</p>
<p>и забудет яже ему сотворил еси, и пославши приведу тя оттуду, да не когда безчадна буду от обоих вас в день един.</p>
<p>Рече же ревекка ко исааку: стужих си жизнию моею дщерей ради сынов хеттейских: аще поймет иаков жену от дщерей земли сея, то вскую ми жити?</p>
<h4>28</h4>
<p>Призвав же исаак иакова, благослови его и заповеда ему, глаголя: да не поймеши жены от дщерей хананейских:</p>
<p>востав отбежи в месопотамию в дом вафуила отца матере твоея, и поими себе оттуду жену от дщерей лавана брата матере твоея:</p>
<p>Бог же мой да благословит тя и возрастит тя и умножит тя, и будеши в собрания языков:</p>
<p>и да даст тебе благословение авраама отца моего, тебе и семени твоему по тебе наследити землю обитания твоего, юже даде Бог аврааму.</p>
<p>Посла же исаак иакова: и отиде в месопотамию к лавану сыну вафуила сирина, к брату же ревекки матере иаковли и исавли.</p>
<p>Виде же исав, яко благослови исаак иакова и посла в месопотамию сирскую пояти оттуду себе жену, егда благослови его и заповеда ему, глаголя: да не поймеши жены от дщерей хананейских.</p>
<p>И послуша иаков отца и матере своея, и отиде в месопотамию сирскую.</p>
<p>Видев же исав, яко злы суть дщери хананейския пред исааком отцем его,</p>
<p>отиде исав ко исмаилу и взя маелефу дщерь исмаила сына авраамля, сестру навеофову, жену к женам своим.</p>
<p>И отиде иаков от кладязя клятвеннаго и иде в харран,</p>
<p>и обрете место и успе тамо, зайде бо солнце: и взя от камения места (того) и положи в возглавие себе, и спа на месте онем.</p>
<p>И сон виде: и се, лествица утверждена на земли, еяже глава досязаше до небесе, и ангели Божии восхождаху и низхождаху по ней:</p>
<p>Господь же утверждашеся на ней и рече: аз есмь Бог авраама отца твоего и Бог исаака, не бойся: земля, идеже ты спиши на ней, тебе дам ю и семени твоему:</p>
<p>и будет семя твое яко песок земный, и распространится на море, и ливу, и север, и на востоки: и благословятся о тебе вся колена земная и о семени твоем:</p>
<p>и се, аз есмь с тобою, сохраняяй тя на всяком пути, аможе аще пойдеши, и возвращу тя в землю сию: яко не имам тебе оставити, дондеже сотворити ми вся, елика глаголах тебе.</p>
<p>И воста иаков от сна своего и рече: яко есть Господь на месте сем, аз же не ведех.</p>
<p>И убояся и рече: яко страшно место сие: несть сие, но дом Божий, и сия врата небесная.</p>
<p>И воста иаков заутра, и взя камень, егоже положи тамо в возглавие себе: и постави его в столп, и возлия елей верху его.</p>
<p>И прозва иаков имя месту тому дом Божий: уламлуз же бе имя граду первее.</p>
<p>И положи иаков обет, глаголя: аще будет Господь Бог со мною и сохранит мя на пути сем, в оньже аз иду, и даст ми хлеб ясти, и ризы облещися,</p>
<p>и возвратит мя здрава в дом отца моего, и будет Господь мне в Бога:</p>
<p>и камень сей, егоже поставих в столп, будет ми дом Божий, и от всех, яже ми даси, десятину одесятствую та тебе.</p>
<h4>29</h4>
<p>И востав иаков на нозе, иде в землю восточную к лавану сыну вафуила сирина, брату же ревекки матере иаковли и исавли.</p>
<p>Узре же, и се, кладязь на поли: и бяху тамо три стада овец, почивающе при нем: от того бо кладязя напаяхуся стада. Камень же велий бяше над устием кладязя.</p>
<p>И собирахуся тамо вся стада: и отваляху камень от устия кладязя и напаяху овцы: и паки полагаху камень на устии кладязя на месте своем.</p>
<p>Рече же им иаков: братия, откуду есте вы? Они же реша: от харрана есмы.</p>
<p>Рече же им: знаете ли лавана сына нахорова? Они же реша: знаем.</p>
<p>Рече же им: здравствует ли? Они же реша: здравствует. И се, рахиль дщи его идяше со овцами.</p>
<p>И рече иаков: еще есть дне много, не у час собирати скота: напоивше овцы, шедше пасите.</p>
<p>Они же реша: не можем, дондеже соберутся вси пастуси и отвалят камень от устия кладязя, и напоим овцы.</p>
<p>Еще ему глаголющу к ним, и се, рахиль дщи лаваня грядяше со овцами отца своего: она бо пасяше овцы отца своего.</p>
<p>Бысть же яко узре иаков рахиль дщерь лавана брата матере своея и овцы лавана брата матере своея, и приступив иаков отвали камень от устия кладязя:</p>
<p>и напои овцы лавана брата матере своея, и целова иаков рахиль, и возопив гласом своим, восплакася:</p>
<p>и поведа рахили, яко брат отца ея есть и яко сын ревеккин есть. И текши поведа отцу своему по словесем сим.</p>
<p>Бысть же яко услыша лаван имя иакова сына сестры своея, тече во сретение ему и о‹емь его лобза, и введе его в дом свой. И поведа лавану вся словеса сия.</p>
<p>И рече ему лаван: от костей моих и от плоти моея еси ты. И бе с ним месяц дний.</p>
<p>Рече же лаван иакову: понеже брат мой еси ты, да не поработаеши мне туне: повеждь ми, что мзда твоя есть?</p>
<p>У лавана же бесте две дщери: имя старейшей лиа, имя же юнейшей рахиль.</p>
<p>Очи же лиины болезненны: рахиль же бе добра видом и красна взором зело.</p>
<p>Возлюби же иаков рахиль. И рече: поработаю тебе седмь лет за рахиль дщерь твою меншую.</p>
<p>Рече же ему лаван: лучше ми тебе дати ю, нежели иному отдати мужеви: со мною живи.</p>
<p>И работа иаков за рахиль седмь лет: и быша пред ним яко малы дни, занеже любяше ю.</p>
<p>Рече же иаков лавану: даждь ми жену мою, понеже совершишася дние, да вниду к ней.</p>
<p>Собра же лаван вся мужы места того, и сотвори брак.</p>
<p>И бысть вечер, и поемь лаван лию дщерь свою, введе ко иакову: и вниде к ней иаков.</p>
<p>Даде же лаван лии дщери своей зелфу рабыню свою, ей в рабу.</p>
<p>Бысть же заутра, и се, бяше лиа, и рече иаков лавану: что сие сотворил ми еси? не рахили ли ради работах у тебе? вскую же обидел мя еси?</p>
<p>Отвеща же лаван: несть тако в нашем месте вдати меншую прежде старейшия.</p>
<p>Скончай убо седмины сея, и дам ти и сию за дело, еже делаеши у мене еще седмь лет другия.</p>
<p>Сотвори же иаков тако: и исполни седмины сея: и даде ему лаван рахиль дщерь свою ему в жену.</p>
<p>Даде же лаван рахили дщери своей валлу рабу свою, ей в рабу.</p>
<p>И вниде (иаков) к рахили: возлюби же рахиль паче, неже лию: и работа ему седмь лет другия.</p>
<p>Видев же Господь Бог, яко ненавидима бяше лиа, отверзе ложесна ея: рахиль же бяше неплоды.</p>
<p>И зачат лиа и роди сына иакову: нарече же имя ему рувим, глаголя: яко призре Господь на мое смирение и даде ми сына: ныне убо возлюбит мя муж мой.</p>
<p>И зачат паки лиа и роди сына втораго иакову и рече: зане услыша Господь, яко ненавидима есмь, и придаде ми и сего. И нарече имя ему симеон.</p>
<p>И зачат еще и роди сына и рече: в нынешнее время у мене будет муж мой, родих бо ему три сыны. Сего ради нарече имя ему левий.</p>
<p>И заченши еще роди сына и рече: ныне еще сие исповем Господу. Сего ради нарече имя ему иуда, и преста раждати.</p>
<h4>30</h4>
<p>Видевши же рахиль, яко не роди иакову, и поревнова рахиль сестре своей и рече иакову: даждь ми чада: аще же ни, умру аз.</p>
<p>Разгневався же иаков на рахиль, рече ей: еда вместо Бога аз есмь, иже лиши тя плода утробнаго?</p>
<p>Рече же рахиль иакову: се, раба моя валла: вниди к ней, и да родит на коленах моих, и чадо сотворю и аз от нея.</p>
<p>И даде ему валлу рабу свою ему в жену: и вниде к ней иаков.</p>
<p>И зача валла раба рахилина и роди иакову сына.</p>
<p>И рече рахиль: суди ми Бог и послуша гласа моего, и даде ми сына. Сего ради прозва имя ему дан.</p>
<p>И зачат еще валла раба рахилина и роди сына втораго иакову.</p>
<p>И рече рахиль: подя мя Бог, и сравнихся с сестрою моею, и возмогох. И прозва имя его неффалим.</p>
<p>Виде же лиа, яко преста раждати, и взя зелфу рабу свою и даде ю иакову в жену: и вниде к ней.</p>
<p>И зачат зелфа раба лиина и роди иакову сына.</p>
<p>И рече лиа: благо мне случися. И нарече имя ему гад.</p>
<p>И зачат еще зелфа раба лиина и роди иакову сына втораго.</p>
<p>И рече лиа: блажена аз, яко ублажат мя жены. И прозва имя ему асир.</p>
<p>Иде же рувим в день жатвы пшеницы и обрете яблока мандрагорова на поли, и принесе я к лии матери своей. Рече же рахиль к лии сестре своей: даждь ми от мандрагоров сына твоего.</p>
<p>Рече же лиа: не доволно ли тебе, яко взяла еси мужа моего? еда и мандрагоры сына моего возмеши? Рече же рахиль: не тако: да будет сея нощи с тобою за мандрагоры сына твоего.</p>
<p>Прииде же иаков с поля в вечер, и изыде лиа во сретение ему и рече: ко мне внидеши днесь: наяла бо тя есмь за мандрагоры сына моего. И бысть с нею тоя нощи.</p>
<p>И послуша Бог лию, и заченши роди иакову сына пятаго.</p>
<p>И рече лиа: даде ми Бог мзду мою, зане дах рабу мою мужу моему. И прозва имя ему иссахар, еже есть мзда.</p>
<p>И зачат еще лиа и роди сына шестаго иакову.</p>
<p>И рече лиа: дарова ми Бог дар добр в нынешнее время: возлюбит мя муж мой: родих бо ему шесть сынов. И прозва имя ему завулон.</p>
<p>И посем роди дщерь, и прозва имя ей дина.</p>
<p>Помяну же Бог рахиль, и услыша ю Бог, и отверзе утробу ея:</p>
<p>и заченши, роди иакову сына. И рече рахиль: отя Бог укоризну мою.</p>
<p>И нарече имя ему иосиф, глаголющи: да придаст ми Бог сына другаго.</p>
<p>Бысть же яко роди рахиль иосифа, рече иаков лавану: отпусти мя, да иду на место мое и в землю мою:</p>
<p>отдаждь ми жены моя и дети моя, ихже ради работах тебе, да отиду: ты бо веси работу, юже работах ти.</p>
<p>Рече же ему лаван: аще обретох благодать пред тобою: усмотрих бо, яко благослови мя Бог пришествием твоим:</p>
<p>раздели мзду свою у мене, и дам ти.</p>
<p>Рече же иаков: ты веси, яже работах тебе, и колико бе скота твоего у мене:</p>
<p>мало бо бе елико твоего у мене и возрасте во множество: и благослови тя Господь пришествием моим: ныне убо когда сотворю и аз себе дом?</p>
<p>И рече к нему лаван: что ти дам? Рече же ему иаков: не даси ми ничтоже: аще сотвориши ми глагол сей, паки пасти имам овцы твоя, и сохраню:</p>
<p>оыди вся овцы твоя ныне и разлучи оттуду всякую овцу пелесую во овцах, и всяку беловатую и пеструю в козах, будет ми мзда (и будет мое):</p>
<p>и послушает мене правда моя во утрешний день, яко есть мзда моя пред тобою: все еже аще не будет пестро и беловатое в козах, и пелесо во овцах, за украденое будет мною.</p>
<p>Рече же ему лаван: буди по словеси твоему.</p>
<p>И разлучи в той день козлы пестрыя и беловатыя, и вся козы пестрыя и беловатыя, и все еже бе пелесо во овцах, и все еже бяше белое в них: и даде в руце сыном своим:</p>
<p>и разстави путем трех дний, и между ими и между иаковом: иаков же пасяше овцы лавановы оставшыяся.</p>
<p>Взя же иаков себе жезл стиракинов зеленый, и орехов, и яворовый: и острога я иаков пестрением белым, сострогая кору: являшеся же на жезлах белое, еже острога, пестро.</p>
<p>И положи жезлы, яже острога, в поилных корытех воды: да егда приидут овцы пити, пред жезлы пришедшым им пити, зачнут овцы по жезлом:</p>
<p>и зачинаху овцы по жезлом, и раждаху овцы беловатыя и пестрыя и пепеловидныя пестрыя.</p>
<p>Агницы же разлучи иаков и постави прямо овцам овна беловатаго и всякое пестрое во агнцах: и разлучи себе стада по себе, и не смеси сих со овцами лавановыми.</p>
<p>Бысть же во время, в неже зачинаху овцы во чреве приемлющя, положи иаков жезлы пред овцами в корытех, еже зачинати им по жезлом:</p>
<p>егда же раждаху овцы, не полагаше: быша же неназнаменаныя лавановы, а знаменаныя иаковли.</p>
<p>И разбогате человек зело зело: и быша ему скоти мнози, и волове, и раби, и рабыни, и велблюды, и ослы.</p>
<h4>31</h4>
<p>Слыша же иаков словеса сынов лавановых, глаголющих: взя иаков вся яже отца нашего, и от сущих отца нашего сотвори всю славу сию.</p>
<p>И виде иаков лице лаване, и се не бяше к нему, яко вчера и третияго дне.</p>
<p>Рече же Господь ко иакову: возвратися в землю отца твоего и в род твой, и буду с тобою.</p>
<p>Послав же иаков, призва лию и рахиль на поле, идеже бяху стада,</p>
<p>и рече им: вижду аз лице отца вашего, яко несть ко мне, якоже вчера и третияго дне: Бог же отца моего бе со мною:</p>
<p>и вы сами весте, яко всею силою моею работах отцу вашему:</p>
<p>отец же ваш обиде мя и измени мзду мою десяти агнцев, но не даде ему Бог зла сотворити мне.</p>
<p>Аще сице речет: пестрыя, будет твоя мзда: и родятся вся овцы пестрыя. Аще же речет: белыя, будет твоя мзда: и родятся вся овцы белыя.</p>
<p>И отя Бог вся скоты отца вашего и даде я мне.</p>
<p>И бысть егда зачинаху овцы во чреве приемлющя, и видех очима моима во сне: и се, козлы и овны восходяще бяху на овцы и козы, беловатыя и пестрыя и пепеловидныя пестрыя.</p>
<p>И рече ми ангел Божий во сне: иакове. Аз же рех: что есть?</p>
<p>И рече: воззри очима твоима и виждь козлы и овны восходящыя на овцы и козы, белыя и пестрыя и пепеловидныя пестрыя: видех бо, елика тебе лаван творит:</p>
<p>аз есмь Бог явивыйся тебе на месте Божии, идеже помазал ми еси тамо столп, и обетовал ми еси тамо обет: ныне убо востани и изыди от земли сея, и иди в землю рождения твоего, и буду с тобою.</p>
<p>И отвещавши рахиль и лиа, рекосте ему: еда есть нам еще часть или наследие в дому отца нашего?</p>
<p>не яко ли чужыя вменихомся ему? продаде бо нас и снеде снедию сребро наше:</p>
<p>все богатство и слава, юже отя Бог от отца нашего, нам будет и чадом нашым: ныне убо, елика тебе рече Бог, твори.</p>
<p>Востав же иаков, взя жены своя и дети своя на велблюды,</p>
<p>и забра вся имения своя и вся стяжания, яже притяжа в месопотамии, и вся своя, еже отити ко исааку отцу своему в землю ханаанскую.</p>
<p>Лаван же отиде острищи овцы своя: украде же рахиль идолы отца своего.</p>
<p>Утаи же иаков от лавана сирина, не поведати ему, яко уходит,</p>
<p>и отбеже сам, и вся яже его, и прейде реку, и взыде на гору галаад.</p>
<p>Поведася же лавану сирину в третий день, яко бежа иаков:</p>
<p>и поим сыны и братию свою с собою, гна вслед его путем седмь дний: и достиже его на горе галаад.</p>
<p>Прииде же Бог к лавану сирину нощию во сне и рече ему: блюди себе, да не когда возглаголеши ко иакову зла.</p>
<p>И постиже лаван иакова: иаков же постави кущу свою на горе: лаван же разстави братию свою на горе галаад.</p>
<p>Рече же лаван иакову: что сотворил еси? вскую тайно ушел еси и окрал еси мя, и отвел дщери моя, яко пленницы оружием?</p>
<p>и аще бы ми поведал еси, отпустил бых тя с веселием и с мусикиею, и тимпаны и гусльми:</p>
<p>и не сподобихся целовати детей моих и дщерей моих: ныне же несмысленно сотворил еси:</p>
<p>и ныне рука моя может озлобити тя. Но Бог отца твоего вчера рече ко мне, глаголя: блюди себе, да не когда возглаголеши ко иакову зла.</p>
<p>Ныне убо отшел еси: желанием бо возжелал еси отити в дом отца твоего: вскую украл еси боги моя?</p>
<p>Отвещав же иаков рече к лавану: понеже убояхся: рех бо, да не како отимеши дщери твоя от мене, и вся моя.</p>
<p>И рече иаков: у негоже аще обрящеши боги твоя, да не будет жив пред братиею нашею: узнавай, что есть твоего у мене, и возми. И не позна у него ничтоже: не ведяше же иаков, яко рахиль жена его украде я.</p>
<p>Вшед же лаван, оыска в кущи лиине, и не обрете. И изыде из кущи лиины, и оыска кущу иаковлю и в кущи двоих рабынь, и не обрете. Вниде же и в кущу рахилину.</p>
<p>Рахиль же взя идолы и положи оныя под седло велблюже и седе на них,</p>
<p>и рече отцу своему: не имей себе тяжко, господине: не могу востати пред тобою, яко обычная женская ми суть. Иска же лаван по всей кущи, и не обрете идолов.</p>
<p>Разгневася же иаков и пряшеся с лаваном. Отвещав же иаков рече лавану: кая неправда моя? и кий грех мой, яко погнал еси вслед мене,</p>
<p>и яко оыскал еси вся сосуды дому моего? что обрел еси от всех сосудов дому твоего? положи зде пред братиею твоею и братиею моею, и да разсудят между обема нама:</p>
<p>се, двадесять лет аз есмь с тобою: овцы твоя и козы твоя не быша без плода: овнов овец твоих не поядох:</p>
<p>звероядины не принесох к тебе: аз воздаях тебе от мене самаго татбины денныя и татбины нощныя:</p>
<p>бых во дни жегомь зноем, и студению в нощи, и отхождаше сон от очию моею:</p>
<p>се, мне двадесять лет аз есмь в дому твоем, работах тебе четыренадесять лет двух ради дщерей твоих и шесть лет за овцы твоя, и преобидел еси мзду мою десятию агницами:</p>
<p>аще не бы Бог отца моего авраама, и страх исаака был мне, ныне тща отпустил бы мя еси: смирение мое и труд руку моею увиде Бог, и обличи тя вчера.</p>
<p>Отвещав же лаван, рече ко иакову: дщери дщери моя и сынове сынове мои, и скоти скоти мои, и вся елика ты видиши моя суть и дщерей моих: что сотворю им днесь, или чадом их, яже родиста?</p>
<p>ныне убо гряди, завещаим завет аз и ты: и будет во свидетелство между мною и тобою. Рече же ему иаков: се, никтоже с нами есть: виждь, Бог свидетель между мною и тобою.</p>
<p>И взем иаков камень, постави его в столп.</p>
<p>Рече же иаков братии своей: соберите камение. И собраша камение и сотвориша холм: и ядоша, и пиша тамо на холме. Рече же ему лаван: холм сей свидетелствует между мною и тобою днесь.</p>
<p>И прозва его лаван холм свидетелства: иаков же прозва холм свидетель.</p>
<p>Рече же лаван ко иакову: се, холм сей и столп, егоже поставих между мною и тобою, свидетелствует холм сей и свидетелствует столп сей: сего ради прозвася имя холм свидетелствует,</p>
<p>и видение, еже рече: да видит Бог между мною и тобою, яко отидем друг от друга:</p>
<p>аще смириши дщери моя, аще поймеши жены над дщери моя виждь, никтоже с нами есть видяй: Бог свидетель между мною и между тобою.</p>
<p>И рече лаван иакову: се, холм сей свидетель и столп сей:</p>
<p>аще бо аз не прейду к тебе, ниже ты да прейдеши ко мне холма сего и столпа сего со злобою:</p>
<p>Бог авраамль и Бог нахоров да судит между нама. И кляся иаков страхом отца своего исаака,</p>
<p>и пожре иаков жертву на горе и воззва братию свою: ядоша же и пиша и спаша на горе.</p>
<p>Востав же лаван заутра, лобыза сыны и дщери своя и благослови я: и возвратився лаван, отиде на место свое.</p>
<h4>32</h4>
<p>И иаков иде в путь свой. И воззрев виде полк Божий воополчившийся: и сретоша его ангели Божии.</p>
<p>Рече же иаков, егда виде их: полк Божий сей. И прозва имя месту тому полки.</p>
<p>Посла же иаков послы пред собою ко исаву брату своему в землю сиир, в страну едом,</p>
<p>и заповеда им глаголя: тако рцыте господину моему исаву: тако глаголет раб твой иаков: у лавана обитах и умедлих даже до ныне:</p>
<p>и быша ми волове и ослы и овцы, и раби и рабыни: и послах поведати господину моему исаву, дабы обрел раб твой благодать пред тобою.</p>
<p>И возвратишася послы ко иакову, глаголюще: ходихом ко брату твоему исаву, и се, сам идет во сретение тебе, и четыриста мужей с ним.</p>
<p>Убояся же иаков зело и в недоумении бе: и раздели люди сущыя с собою, и волы и велблюды и овцы на два полка,</p>
<p>и рече иаков: аще приидет исав на един полк и изсечет и, будет вторый полк во спасении.</p>
<p>Рече же иаков: Бог отца моего авраама и Бог отца моего исаака, Господи Боже, ты рекий ми: иди в землю рождения твоего, и благо тебе сотворю:</p>
<p>довлеет ми от всея правды и от всея истины, юже сотворил еси рабу твоему: с жезлом бо сим преидох иордан сей, ныне же бех в два полка:</p>
<p>изми мя от руки брата моего, от руки исава: яко боюся аз его, да не когда пришед убиет мя и матерь с чады:</p>
<p>ты же рекл еси: благо тебе сотворю и положу семя твое яко песок морский, иже не изочтется от множества.</p>
<p>И спа тамо нощи тоя, и взя, яже имяше дары, и посла исаву брату своему:</p>
<p>коз двести, козлов двадесять, овец двести, овнов двадесять,</p>
<p>велблюдов дойных, и жребят их тридесять, волов четыредесять, юнцов десять, ослов двадесять и жребят десять:</p>
<p>и даде их рабом своим, (коеждо) стадо особо, и рече рабом своим: идите предо мною, и разстояние творите между стадом и стадом.</p>
<p>И заповеда первому глаголя: аще тя срящет исав брат мой и вопросит тя глаголя: чий еси, и камо идеши, и чия сия, яже пред тобою идут?</p>
<p>речеши: раба твоего иакова: дары посла господину моему исаву: и се, сам за нами (идет).</p>
<p>И заповеда первому, и второму, и третиему, и всем предидущым вслед стад сих глаголя: по словеси сему глаголите исаву, егда обрящете его вы,</p>
<p>и рцыте: се, раб твой иаков идет за нами: рече бо: укрощу лице его дарами предидущими его, и посем узрю лице его: негли бо приимет лице мое?</p>
<p>И предидяху дары пред лицем его, сам же преспа тоя нощи в полце.</p>
<p>Востав же тоя нощи, поя обе жены (своя) и обе рабыни и единонадесять сынов своих, и прейде брод иавов:</p>
<p>и взя их, и прейде поток, и преведе вся своя.</p>
<p>Остася же иаков един. И боряшеся с ним Человек даже до утра.</p>
<p>Виде же, яко не может противу ему: и прикоснуся широте стегна его: и отерпе широта стегна иаковля, егда боряшеся с ним.</p>
<p>И рече ему: пусти мя: взыде бо заря. Он же рече: не пущу тебе, аще не благословиши мене.</p>
<p>Рече же ему: что ти имя есть? Он же рече: иаков.</p>
<p>И рече ему: не прозовется ктому имя твое иаков, но исраиль будет имя твое: понеже укрепился еси с Богом и с человеки силен будеши.</p>
<p>Вопроси же иаков и рече: повеждь ми имя твое. И рече: вскую сие вопрошаеши ты имене моего? еже чудно есть. И благослови его тамо.</p>
<p>И прозва иаков имя месту тому вид Божий: видех бо Бога лицем к лицу, и спасеся душа моя.</p>
<p>Возсия же ему солнце, егда прейде вид Божий: он же хромаше стегном своим.</p>
<p>Сего ради не ядят сынове израилевы жилы, яже отерпе, яже есть в широте стегна, даже до дне сего: понеже прикоснуся широте стегна иаковли жилы, яже отерпе.</p>
<h4>33</h4>
<p>Воззрев же иаков очима своима, виде: и се, исав брат его идый, и четыриста мужей с ним. И раздели иаков дети лии и рахили и двум рабыням,</p>
<p>и постави обе рабыни и сыны их в первых, лию же и дети ея позади, а рахиль и иосифа в последних:</p>
<p>сам же изыде первее пред ними и поклонися до земли седмижды, дондеже приближися к брату своему.</p>
<p>И притече исав во сретение ему: и о‹емь его, припаде на выю его и облобыза его: и плакастася оба.</p>
<p>И воззрев исав, виде жены и дети и рече: что сии тебе суть? Он же рече: дети, имиже помилова Бог раба твоего.</p>
<p>И приступиша рабыни и дети их и поклонишася:</p>
<p>и приступи лиа и дети ея и поклонишася: посем же приступи рахиль и иосиф и поклонистася.</p>
<p>И рече: что сия тебе суть, полцы сии вси, яже сретох? Он же рече: да обрящет раб твой благодать пред тобою, господине.</p>
<p>Рече же исав: суть мне многа, брате: да будут тебе твоя.</p>
<p>И рече иаков: аще обретох благодать пред тобою, приими дары от руку моею: сего ради видех лице твое, яко бы аще кто видел лице Божие: и возблаговолиши о мне:</p>
<p>приими благословение мое, еже принесох тебе, яко помилова мя Бог, и суть ми вся. И принуди его, и взя.</p>
<p>И рече: воставше пойдем прямо.</p>
<p>Рече же ему: господин мой весть, яко дети мои юны, овцы же и говяда бременны у мене: аще убо пожену я един день, измрет весь скот:</p>
<p>да предидет господин мой пред рабом своим: аз же укреплюся на пути умедлением шествия моего, еже предо мною, и якоже возмогут ити дети, дондеже прииду к господину моему в сиир.</p>
<p>И рече исав: оставлю с тобою от людий сущих со мною. Он же рече: вскую сие? довлеет, яко обретох благодать пред тобою, господине.</p>
<p>Возвратися же исав в том дни путем своим в сиир:</p>
<p>и иаков пойде в кущы, и постави себе тамо храмины, и скоту своему сотвори кущы: сего ради нарече имя месту тому кущы.</p>
<p>И прииде иаков в салим град сикимск, иже есть в земли ханаанстей, егда прииде от месопотамии сирския, и ста пред лицем града:</p>
<p>и купи часть села, идеже постави кущу свою тамо, у еммора отца сихемля, стома агнцы:</p>
<p>и постави тамо жертвенник, и призва Бога израилева.</p>
<h4>34</h4>
<p>Изыде же дина дщи лиина, юже роди иакову, познати дщери обитателей.</p>
<p>И виде ю сихем сын емморов хорреанин, князь тоя земли: и поим ю, бысть с нею и смири ю:</p>
<p>и внят душею дине дщери иаковли, и возлюби девицу, и глагола к ней по мысли девицы.</p>
<p>Рече же сихем ко еммору отцу своему, глаголя: поими мне отроковицу сию в жену.</p>
<p>Иаков же слыша, яко оскверни сын емморов дину дщерь его: сынове же его бяху со скоты его на поли: премолча же иаков, дондеже приити им.</p>
<p>Изыде же еммор отец сихемль ко иакову глаголати к нему.</p>
<p>Сынове же иаковли приидоша с поля: егда же услышаша, смутишася мужие, и жалостно им бысть зело, яко не лепо сотвори во израили, быв со дщерию иаковлею: и не будет сице.</p>
<p>И рече им еммор, глаголя: сихем сын мой избра душею дщерь вашу: дадите убо ю в жену ему:</p>
<p>и сосватайтеся с нами: дщери вашя дадите нам, и дщери нашя поимите сыновом своим,</p>
<p>и у нас населитеся: и се, земля пространна пред вами: населитеся и куплю дейте на ней, и притяжите на ней.</p>
<p>Рече же сихем ко отцу ея и ко братиям ея: да обрящу благодать пред вами, и еже аще речете, дадим:</p>
<p>умножите вено зело, и дам, якоже речете ми: и дасте ми отроковицу сию в жену.</p>
<p>Отвещаша же сынове иаковли сихему и еммору отцу его с лестию, и глаголаша к ним, яко оскверниша дину сестру их.</p>
<p>И рекоста им симеон и левий, братия динины (сынове лии): не возможем сотворити глагола сего, дати сестру нашу человеку, иже имать крайнюю плоть необрезанну: есть бо укоризна нам:</p>
<p>токмо в сем уподобимся вам и вселимся у вас, аще будете якоже мы и вы, егда обрежете весь мужеск пол:</p>
<p>и дадим дщери нашя вам, и от дщерей ваших поймем себе жены и вселимся у вас, и будем яко един род:</p>
<p>аще же не послушаете нас, еже обрезатися, поимше дщерь нашу отидем.</p>
<p>И угодна быша словеса пред еммором и пред сихемом сыном емморовым:</p>
<p>и не премедли юноша сотворити глагол сей: любяше бо дщерь иаковлю. Сей же бяше славнейший всех, иже в дому отца его.</p>
<p>Прииде же еммор и сихем сын его пред врата града своего и глаголаста к мужем града своего, рекуще:</p>
<p>человецы сии мирни суть, с нами да населятся на земли и да куплю деют на ней: земля же се пространна пред ними: дщери их да поймем себе в жены, и дщери нашя дадим им:</p>
<p>в сем точию уподобятся нам человецы, еже жити с нами, яко быти людем единем: внегда обрезати нам весь мужеск пол, якоже и тии обрезани суть:</p>
<p>и скоти их и четвероногая, и имения их не наша ли будут? точию в сем уподобимся им, и вселятся с нами.</p>
<p>И послушаша еммора и сихема сына его вси исходящии из врат града своего и обрезаша плоть крайнюю свою, всяк мужеск пол.</p>
<p>Бысть же в третий день, егда бяху в болезни, взяша два сына иаковля симеон и левий, братия динины, кийждо свой мечь, и внидоша во град безопасно и изсекоша весь мужеск пол:</p>
<p>еммора же и сихема сына его усекнуша острием меча, и взяша дину от дому сихема и изыдоша.</p>
<p>Сынове же иаковли внидоша к побиенным и разграбиша град, в немже оскверниша дину сестру их:</p>
<p>и овцы их и говяда их и ослы их, и елика бяху во граде, и елика бяху на поли, взяша:</p>
<p>и вся чада их и вся сосуды их и жены их плениша: и разграбиша, елика бяху во граде, и елика бяху в домех.</p>
<p>Рече же иаков к симеону и левии: ненавистна мя сотвористе, яко злу мне быти всем живущым на земли, в хананеах и ферезеах, аз же мал есмь числом: и собравшеся на мя изсекут мя, и истреблен буду аз и дом мой.</p>
<p>Они же рекоша: аки блудницу ли возимеют сестру нашу?</p>
<h4>35</h4>
<p>Рече же Бог ко иакову: востав взыди на место вефиль, и живи тамо, и сотвори тамо жертвенник Богу явльшемуся тебе, егда бежал еси от лица исава брата твоего.</p>
<p>Рече же иаков дому своему и всем иже с ним: поверзите боги чуждыя, иже с вами, от среды вас и очиститеся, и измените ризы своя:</p>
<p>и воставше взыдем в вефиль и сотворим тамо жертвенник Богу послушавшему мене в день скорбения, иже бе со мною и спасе мя на пути, в оньже ходих.</p>
<p>И вдаша иакову боги чуждыя, иже бяху в руках их, и усерязи яже во ушесех их: и скры я иаков под теревинфом иже в сикимех: и погуби я до днешняго дне.</p>
<p>И воздвижеся израиль от сикимов, и бысть страх Божий на градех, иже окрест их: и не гнаша вслед сынов израилевых.</p>
<p>Прииде же иаков в лузу, яже есть в земли ханаанстей, яже есть вефиль, сам и вси людие, иже бяху с ним,</p>
<p>и созда тамо жертвенник, и прозва имя месту тому вефиль: тамо бо явися ему Бог, егда бежаше он от лица исава брата своего.</p>
<p>Умре же девора, доилица ревеккина, и погребоша ю ниже вефиля под дубом, и прозва имя ему дуб плача.</p>
<p>Явися же Бог иакову еще в лузе, егда прииде от месопотамии сирския, и благослови его Бог</p>
<p>и рече ему Бог: имя твое не прозовется ктому иаков, но израиль будет имя тебе. И нарече имя ему израиль.</p>
<p>Рече же ему Бог: аз Бог твой: расти и множися: языцы и собрания языков будут от тебе, и царие из чресл твоих изыдут:</p>
<p>и землю, юже дах аврааму и исааку, тебе дах ю, тебе будет, и семени твоему по тебе дам землю сию.</p>
<p>Взыде же Бог от него от места, идеже глагола с ним:</p>
<p>и постави иаков столп на месте, идеже глагола с ним Бог, столп каменный, и пожре на нем жертву и возлия на него елей:</p>
<p>и прозва иаков имя месту тому, идеже глагола с ним Бог, вефиль.</p>
<p>(Востав же (иаков) от вефиля, и постави кущу свою далее столпа гадер.) Бысть же егда приближися к хаврафе приити до земли ефрафа, роди рахиль и возбедствова в рождении:</p>
<p>бысть же внегда жестоко ей родити, рече ей баба: дерзай, ибо сей тебе есть сын.</p>
<p>Бысть же егда оставляше ю душа, умираше бо, прозва имя ему сын болезни моея: отец же прозва имя ему вениамин.</p>
<p>Умре же рахиль, и погребоша ю на пути ипподрома ефрафы: сия есть вифлеем:</p>
<p>и постави иаков столп на гробе ея: сей есть столп над гробом рахилиным даже до дне сего.</p>
<p>Изыде же оттуду израиль и постави кущу свою за столпом гадер.</p>
<p>Бысть же егда вселися израиль в земли той, иде рувим и спа с валлою, наложницею отца своего иакова. И слыша израиль, и зло явися пред ним. Беша же сынове иаковли дванадесять.</p>
<p>Сынове лиины: рувим, первенец иаковль, симеон, левий, иуда, иссахар, завулон.</p>
<p>Сынове же рахилины: иосиф и вениамин.</p>
<p>Сынове же валлы, рабы рахилины: дан и неффалим.</p>
<p>Сынове же зелфы, рабы лиины: гад и асир. Сии сынове иаковли, иже родишася ему в месопотамии сирстей.</p>
<p>Прииде же иаков ко исааку отцу своему (еще живу сущу ему) в мамврию, во град польный: сей есть хеврон в земли ханаанстей, идеже обита авраам и исаак.</p>
<p>Быша же дние исааковы, яже поживе, сто осмьдесят лет:</p>
<p>и ослабев исаак умре, и приложися к роду своему стар исполнь дний: и погребоста его исав и иаков, сынове его.</p>
<h4>36</h4>
<p>Сии же родове исавли, сей есть едом.</p>
<p>Исав же поя себе жены от дщерей хананейских: аду, дщерь елома хеттеина, и оливему, дщерь ананю сына севегона евеина,</p>
<p>и васемафу, дщерь исмаилю, сестру навеофову.</p>
<p>Роди же ада исаву елифаса, и васемаф роди рагуила,</p>
<p>и оливема роди иеуса и иеглома и кореа: сии сынове исавли, иже быша ему в земли ханаанстей.</p>
<p>Поя же исав жены своя и сыны своя и дщери своя, и вся телеса дому своего и вся имения своя и вся скоты, и вся, елика притяжа, и вся, елика приобрете в земли ханаанстей, и отиде исав из земли ханаанския от лица иакова брата своего:</p>
<p>бяху бо имения их многа, еже жити вкупе: и не можаше земля обитания их вместити их, от множества имений их.</p>
<p>Вселися же исав на горе сиир: исав той есть едом.</p>
<p>Сии же родове исава, отца едомля, на горе сиир:</p>
<p>и сия имена сынов исавлих: елифас, сын ады, жены исавли, и рагуил, сын васемафы, жены исавли.</p>
<p>Быша же елифасу сынове: феман, омар, софар, гофом и кенез.</p>
<p>Фамна же бяше наложница елифаса, сына исавля, и роди елифасу амалика: сии сынове ады, жены исавли.</p>
<p>Сии же сынове рагуиловы: нахоф, заре, соме и мозе: сии быша сынове васемафы, жены исавли.</p>
<p>Сии же сынове оливемы дщере анани сына севегоня, жены исавли: роди же исаву иеуса и иеглома и кореа.</p>
<p>Сии старейшины сына исавля, сынове елифаса, первенца исавля: старейшина феман, старейшина омар, старейшина софар, старейшина кенез,</p>
<p>старейшина корей, старейшина гофом, старейшина амалик: сии старейшины елифаса в земли идумейстей, сии сынове адины.</p>
<p>И сии сынове рагуила, сына исавля: старейшина нахоф, старейшина заре, старейшина соме, старейшина мозе: сии старейшины рагуиловы в земли едомстей, сии сынове васемафы, жены исавли.</p>
<p>Сии же сынове оливемы, жены исавли: старейшина иеус, старейшина иеглом, старейшина корей: сии старейшины оливемы, дщере анани, жены исавли,</p>
<p>сии сынове исавли и сии старейшины их, сии суть сынове едомли.</p>
<p>Сии же сынове сиира хорреова жившаго на земли: лотан, совал, севегон, ана</p>
<p>и дисон, и асар и рисон: сии старейшины хорреова сына сиира в земли едомстей.</p>
<p>Быша же сынове лотани: хорри и еман, сестра же лотаня фамна.</p>
<p>Сии же сынове соваловы: голам и манахаф, и гевил и софар и омар.</p>
<p>И сии сынове севегони: аие и ана: сей есть ана, иже обрете иаминь в пустыни, егда пасяше подяремники севегона, отца своего.</p>
<p>Сии же сынове анани: дисон и оливема, дщи ананя.</p>
<p>Сии же сынове дисоновы: амада и асван, и ифран и харран.</p>
<p>Сии же сынове асаровы: валаам и зукам, и укам и укан.</p>
<p>Сии же сынове рисоновы: ос и аран.</p>
<p>Сии же старейшины хорриовы: старейшина лотан, старейшина совал, старейшина севегон, старейшина ана,</p>
<p>старейшина дисон, старейшина асар, старейшина рисон: сии старейшины хорриовы во областех их в земли едомли.</p>
<p>И сии царие царствовавшии во едоме, прежде царствования царей во израили:</p>
<p>и царствова во едоме валак, сын веоров: имя же граду его деннава.</p>
<p>Умре же валак, и царь бысть по нем иовав, сын зарин от восорры.</p>
<p>Умре же иовав, и царь бысть по нем асом от земли феманони.</p>
<p>Умре же асом, и бысть царь по нем адад сын варадов, иже изсече мадиама на поли моавли: имя же граду его гетфем.</p>
<p>Умре же адад, и царь бысть по нем самада от массеккаса.</p>
<p>Умре же самада, и царь бысть по нем саул из роовофа, иже есть близ реки.</p>
<p>Умре же саул, и царь бысть по нем вааленнон, сын аховорь.</p>
<p>Умре же вааленнон сын аховорь, и царь бысть по нем арад, сын варадов: и имя граду его фогор, имя же жене его метевеиль, дщерь матраифа, сына мезоовля.</p>
<p>Сия имена старейшин исавлих в племенех их, по месту их, во странах их и в языцех их: старейшина фамна, старейшина гола, старейшина иефер,</p>
<p>старейшина оливема, старейшина ила, старейшина финон,</p>
<p>старейшина кенез, старейшина феман, старейшина мазар,</p>
<p>старейшина магедиил, старейшина зафой: сии старейшины едомли, живущии в земли притяжания их: сей исав отец едомль.</p>
<h4>37</h4>
<p>Вселися же иаков в земли, идеже обита исаак, отец его, в земли ханаани.</p>
<p>Сии же роди иаковли. Иосиф же бяше седминадесяти лет, пасый овцы отца своего с братиею своею, юн сый, с сынми валлы и с сынми зелфы, жен отца своего: нанесоша же на иосифа злу клевету ко израилю отцу своему.</p>
<p>Иаков же любляше иосифа паче всех сынов своих, яко сын в старости ему бысть: и сотвори ему ризу пестру.</p>
<p>Видевше же братия его, яко любит его отец паче всех сынов своих, возненавидеша его и не можаху глаголати к нему ничтоже мирно.</p>
<p>Видев же иосиф сон, поведа и братии своей</p>
<p>и рече им: послушайте сна сего, егоже видех:</p>
<p>мнех вас вяжущих снопы среде поля: и воста мой сноп и ста прямо, ваши же снопы обратившеся поклонишася моему снопу.</p>
<p>Реша же ему братия его: еда царствуя царствовати будеши над нами, или господствуя господствовати будеши над нами? И приложиша еще ненавидети его снов ради его и ради словес его.</p>
<p>Виде же сон другий и поведа его отцу своему и братии своей, и рече: се, видех другий сон: аки бы солнце и луна и единонадесять звезд покланяхуся мне.</p>
<p>И запрети ему отец его и рече ему: что сон сей, егоже еси видел? еда пришедше приидем аз и мати твоя и братия твоя поклонитися тебе до земли?</p>
<p>Позавидеша же ему братия его: отец же его соблюде слово сие.</p>
<p>Отидоша же братия его пасти овцы отца своего в сихем.</p>
<p>И рече израиль ко иосифу: еда братия твоя не пасут в сихеме? гряди да послю тя к ним. Рече же ему: се, аз.</p>
<p>Рече же ему израиль: шед, виждь, аще здравствуют братия твоя и овцы, и повеждь ми. И посла его от юдоли хеврони. И прииде в сихем:</p>
<p>и обрете его человек заблуждающа на поли: вопроси же его человек глаголя: чесого ищеши?</p>
<p>Он же рече: братии моея ищу: повеждь ми, где пасут.</p>
<p>Рече же ему человек: отидоша отсюду: слышах бо их глаголющих: пойдем в дофаим. И иде иосиф вслед братии своея и обрете я в дофаиме.</p>
<p>Предузреша же его издалече, прежде приближения его к ним, и зле умыслиша убити его:</p>
<p>рече же кийждо к брату своему: се, сновидец оный идет:</p>
<p>ныне убо приидите, убием его и ввержим его во един от рвов, и речем: зверь лют снеде его: и узрим, что будут сония его.</p>
<p>Слышав же рувим, отя его из рук их и рече: не убием его на души.</p>
<p>Рече же им рувим: не пролийте крове, вверзите его во един от рвов сих, иже в пустыни, руки же не возложите на него: (тщашеся бо) яко да изымет его от рук их и отдаст его отцу своему.</p>
<p>Бысть же егда прииде иосиф к братии своей, совлекоша со иосифа ризу пеструю, яже на нем,</p>
<p>и поемше его ввергоша в ров: ров же тощь, воды не имяше.</p>
<p>И седоша ясти хлеб, и воззревше очима видеша, и се, путницы исмаилтяне идяху от галаада, и велблюды их полны фимиама и ритины и стакти: идяху же везуще во египет.</p>
<p>Рече же иуда ко братии своей: кая польза, аще убием брата нашего и скрыем кровь его?</p>
<p>грядите продадим его исмаилтяном сим: руце же наши да не будут на нем, яко брат наш и плоть наша есть. Послушаша же братия его.</p>
<p>И мимоидоша человецы мадиамстии купцы: и извлекоша и возведоша иосифа из рова, и продаша иосифа исмаилтяном на двадесять златниц. И поведоша иосифа во египет.</p>
<p>Возвратися же рувим к рову и не узре иосифа в рове: и растерза ризы своя,</p>
<p>и прииде ко братии своей и рече: отрочища несть, аз же камо иду ктому?</p>
<p>Вземше же ризу иосифову, заклаша козлище от коз и помазаша ризу кровию:</p>
<p>и послаша ризу пеструю, и принесоша ко отцу своему и рекоша: сию обретохом: познавай, аще риза сына твоего есть, или ни?</p>
<p>И позна ю и рече: риза сына моего есть: зверь лют снеде его: зверь восхити иосифа.</p>
<p>И растерза иаков ризы своя, и возложи вретище на чресла своя, и плакашеся сына своего дни многи.</p>
<p>Собрашася же вси сынове его и дщери и приидоша утешити его: и не хотяше утешитися, глаголя: яко сниду к сыну моему сетуя во ад. И плакася о нем отец его.</p>
<p>Мадиане же продаша иосифа во египет пентефрию евнуху фараонову, архимагиру.</p>
<h4>38</h4>
<p>Бысть же в то время, отиде иуда от братии своея и прииде к человеку некоему одолламитину, емуже имя ирас:</p>
<p>и виде тамо иуда дщерь человека хананейска, ейже имя сава: и поят ю, и вниде к ней:</p>
<p>и заченши роди сына, и нарече имя ему ир:</p>
<p>и заченши еще роди сына и нарече имя ему авнан:</p>
<p>и приложивши роди сына (третияго) и нарече имя силом: сия же бе в хасве, егда роди сих.</p>
<p>И поя иуда жену иру первенцу своему, ейже имя фамарь.</p>
<p>Бысть же ир первенец иудин зол пред Господем: и уби его Бог.</p>
<p>Рече же иуда авнану: вниди к жене брата твоего и совокупися с нею, и возстави семя брату твоему.</p>
<p>Познав же авнан, яко не ему будет семя, бысть егда вхождаше к жене брата своего, проливаше (семя) на землю, еже не дати семене брату своему:</p>
<p>зло же явися пред Богом, яко сотвори сие: и умертви и сего.</p>
<p>Рече же иуда фамари, невестце своей (по смерти дву сынов своих): седи вдовою в дому отца твоего, дондеже велик будет силом, сын мой. Рече бо (во уме си): да не когда умрет и сей, якоже и братия его. Отшедши же фамарь, седяше в дому отца своего.</p>
<p>Умножишася же дние, и умре сава жена иудина. И утешився иуда, взыде к стригущым овцы его сам, и ирас пастырь его одолламитин, во фамну.</p>
<p>И возвестиша фамари невестце его, глаголюще: се, свекор твой восходит во фамну стрищи овцы своя.</p>
<p>Она же свергши ризы вдовства с себе, облечеся в ризу летнюю и украсися, и седе пред враты енани, яже суть на пути фамны: ведяше бо, яко велик бысть силом: сей же не даде ея ему в жену.</p>
<p>И видев ю иуда, возмне ю блудницу быти: покры бо лице свое, и не позна ея.</p>
<p>Уклонися же к ней путем и рече ей: попусти ми внити к себе. Не позна бо, яко невестка ему есть. Она же рече: что ми даси, аще внидеши ко мне?</p>
<p>Он же рече: аз тебе послю козлище коз от овец моих. Она же рече: аще даси ми залог, дондеже пришлеши.</p>
<p>Он же рече: кий залог тебе дам? Она же рече: перстень твой и гривну, и жезл иже в руце твоей. И даде ей, и вниде к ней, и зача во утробе от него.</p>
<p>И воставши отиде, и сверже ризу летнюю с себе и облечеся в ризы вдовства своего.</p>
<p>Посла же иуда козлище от коз рукою пастыря своего одолламитина взяти залог от жены, и не обрете ея.</p>
<p>Вопроси же мужей места того и рече им: где есть блудница бывшая во енане на распутии? И реша: не бе зде блудница.</p>
<p>И возвратися ко иуде и рече: не обретох: и человецы места того глаголют: несть зде блудницы.</p>
<p>Рече же иуда: да имать та: но да не когда посмеются нам: аз убо послах козлище сие, ты же не обрел еси.</p>
<p>Бысть же по трех месяцех, поведаша иуде, глаголюще: соблуди фамарь невестка твоя, и се, во утробе имать от блуда. Рече же иуда: изведите ю, и да сожгут ю.</p>
<p>Она же ведома посла к свекру своему, глаголющи: от человека, егоже сия суть, аз во утробе имам. И рече: познай, чий перстень и гривна и жезл сей.</p>
<p>Позна же иуда и рече: оправдася фамарь паче мене, яко не дах ея силому сыну моему. И не приложи ктому познати ю.</p>
<p>Бысть же егда раждаше, и беста близнята во утробе ея.</p>
<p>Бысть же в рождении ея, един произнесе руку: вземши же баба навяза на руку его червлень, глаголющи: сей изыдет первый.</p>
<p>Егда же вовлече руку, и абие изыде брат его. Она же рече: что пресечеся тебе ради преграждение? И прозва имя ему фарес.</p>
<p>И посем изыде брат его, емуже бе на руце его червлень: и прозва имя ему зара.</p>
<h4>39</h4>
<p>Иосиф же приведен бысть во египет. И купи его пентефрий евнух фараонов архимагир, муж египтянин, от рук исмаилтян, иже приведоша его тамо.</p>
<p>И бяше Господь со иосифом: и бяше муж благополучен, и бысть в дому господина своего египтянина.</p>
<p>Ведяше же господин его, яко Господь бе с ним, и елика творит, Господь благоустрояет в руку его.</p>
<p>И обрете иосиф благодать пред господином своим и благоугоди ему: и постави его над домом своим, и вся, елика быша ему, даде в руки иосифовы.</p>
<p>Бысть же егда постави его над домом своим и над всеми, елика имеяше, и благослови Господь дом египтянина иосифа ради: и бысть благословение Господне на всем имении его в дому и в селех его.</p>
<p>И предаде вся, елика быша ему, в руки иосифовы: и не ведяше от сущих у себе ничтоже, кроме хлеба, егоже ядяше сам: и бяше иосиф добр образом и красен взором зело.</p>
<p>И бысть по словесех сих, и возложи жена господина его очи своя на иосифа и рече: пребуди со мною.</p>
<p>Он же не хотяше и рече жене господина своего: аще господин мой не весть мене ради ничтоже в дому своем, и вся, елика суть ему, вдаде в руце мои,</p>
<p>и ничто есть выше мене в дому сем, ниже изято бысть от мене чтолибо, кроме тебе, понеже ты жена ему еси: и како сотворю глагол злый сей и согрешу пред Богом?</p>
<p>Егда же иосифу глаголаше день от дне, и не послушаше ея еже спати и быти с нею.</p>
<p>Бысть же сицевый некий день, и вниде иосиф в дом делати дела своя, и никтоже бяше от сущих в дому внутрь:</p>
<p>и ухвати его за ризы, глаголющи: лязи со мною. И оставив ризы своя в руках ея, убеже и изыде вон.</p>
<p>И бысть егда виде, яко оставль ризы своя в руках ея, бежа и изыде вон:</p>
<p>и воззва сущих в дому и рече им глаголющи: видите, введе нам отрока евреина наругатися нам: вниде ко мне, глаголя: преспи со мною: и возопих гласом великим:</p>
<p>и егда услыша он, яко возвысих глас мой и возопих, оставль ризы своя у мене, отбеже и изыде вон.</p>
<p>И удержа ризы у себе, дондеже прииде господин в дом свой.</p>
<p>И поведа ему по словесех сих, глаголющи: вниде ко мне отрок евреин, егоже ввел еси к нам, поругатися мне, и рече ми: да буду с тобою:</p>
<p>егда же услыша, яко воздвигох глас мой и возопих, оставль ризы своя у мене, отбеже и изыде вон.</p>
<p>И бысть егда услыша господин его глаголы жены своея, елика рече к нему, глаголющи: сице сотвори ми отрок твой: и разгневася яростию,</p>
<p>и взем господин иосифа, вверже его в темницу, в место, идеже узники царевы держатся тамо в твердыни.</p>
<p>И бяше Господь со иосифом, и возлия на него милость, и даде ему благодать пред началным стражем темничным:</p>
<p>и вдаде старейшина стражей темницу в руце иосифу и всех вверженых в темницу: и вся, елика творяху тамо, той бе творяй.</p>
<p>Старейшина же стражей темничных ничтоже бе ведый его ради: вся бо быша в руках иосифовых, занеже Господь бяше с ним: и елика той творяше, Господь благопоспешаше в руку его.</p>
<h4>40</h4>
<p>Бысть же по словесех сих, согреши старейшина винарск царя египетска и старейшина житарск господину своему царю египетскому.</p>
<p>И разгневася фараон на оба евнухи своя, на старейшину винарска и на старейшину житарска,</p>
<p>и вверже их в темницу во узилище, в место, идеже иосиф ввержен бяше.</p>
<p>И вручи их старейшина темницы иосифу, и предста им: и беста дни (некия) в темнице,</p>
<p>и видеста оба сон во едину нощь: видение же сонное старейшины винарска и старейшины житарска, иже беста царя египетска, суще в темнице, бяше сие.</p>
<p>Вниде же к ним иосиф заутра и виде их, и бяху смущени:</p>
<p>и вопрошаше евнухов фараоних, иже быша с ним в темнице, у господина своего, глаголя: что, яко лица ваша уныла днесь?</p>
<p>Они же реша ему: сон видехом, и разсуждаяй его несть. Рече же им иосиф: еда не Богом изявление их есть? поведите убо мне.</p>
<p>И поведа старейшина винарск сон свой иосифу и рече: во сне моем бяше виноград предо мною:</p>
<p>в винограде же три леторасли, и той цветущь произнесе отрасли, зрелы грозды лозныя:</p>
<p>и чаша фараонова в руце моей: и взях грезн, и изжах оный в чашу, и дах чашу в руку фараоню.</p>
<p>И рече ему иосиф: сие разсуждение сему: три леторасли три дни суть:</p>
<p>еще три дни, и помянет фараон сан твой, и паки поставит тя в старейшинство твое винарско, и подаси чашу фараону в руку его по сану твоему первому, якоже был еси виночерпчий:</p>
<p>но помяни мя тобою, егда благо ти будет, и сотвориши надо мною милость, и да помянеши о мне фараону, и изведеши мя от твердыни сея:</p>
<p>яко татьбою украден бых из земли еврейския, и зде ничто зло сотворих, но ввергоша мя в ров сей.</p>
<p>И виде старейшина житарск, яко прямо разсуди, и рече иосифу: и аз видех сон, и мняхся три кошницы хлебов держати на главе моей:</p>
<p>в кошнице же верхней от всех родов, яже фараон яст, дело хлебенное, и птицы небесныя ядяху тая от кошницы, яже на главе моей.</p>
<p>Отвещав же иосиф, рече ему: сие разсуждение его: три кошницы три дние суть:</p>
<p>еще три дние, и отимет фараон главу твою от тебе и повесит тя на древе, и изядят птицы небесныя плоть твою от тебе.</p>
<p>Бысть же в день третий, день рождения бяше фараоня, и творяше пир всем отроком своим: и помяну старейшинство старейшины винарска и старейшинство старейшины житарска, посреде отрок своих:</p>
<p>и постави старейшину винарска в старейшинство его: и подаде чашу в руку фараоню:</p>
<p>старейшину же житарска повеси (на древе), якоже сказа има иосиф.</p>
<p>И не помяну старейшина винарск иосифа, но забы его.</p>
<h4>41</h4>
<p>Бысть же по двою лету дний, фараон виде сон: мняшеся стояти при реце:</p>
<p>и се, аки из реки исхождаху седмь крав добры видом и избранны телесы, и пасяхуся по брегу:</p>
<p>другия же седмь крав изыдоша по сих из реки, злы видом и телесы худы, и пасяхуся с кравами по брегу речному:</p>
<p>и поядоша седмь кравы злыя и худыя телесы седмь крав добрых видом и избранных телесы: (и сия невидимы быша, яко внидоша в чресла их). Воста же фараон.</p>
<p>И виде сон вторый: и се, седмь класи исхождаху из стеблия единаго избранны и добры:</p>
<p>друзии же седмь класи тонцыи, истончени ветром, израстаху по них:</p>
<p>и пожроша седмь класи тонцыи и истончени ветром седмь класов избранных и полных. Воста же фараон, и бяше сон.</p>
<p>Бысть же заутра, и возмутися душа его: и послав, созва вся сказатели египетския и вся мудрыя его: и поведа им фараон сон свой: и не бяше сказуяй того фараону.</p>
<p>И рече старейшина винарск к фараону, глаголя: грех мой воспоминаю днесь:</p>
<p>фараон разгневася на рабы своя и вверже нас в темницу в дому архимагира, мене и старейшину житарска:</p>
<p>и видехом сон оба единыя нощи аз и он, кийждо свой сон видехом:</p>
<p>бяше же тамо с нами юноша, отрок евреин архимагиров, и поведахом ему, и разсуди нам:</p>
<p>бысть же, якоже сказа нам, тако и случися, мне паки быти во своем старейшинстве, а оному повешену.</p>
<p>Послав же фараон, призва иосифа: и изведоша его из твердыни, и остригоша его, и измениша ризы ему, и прииде к фараону.</p>
<p>Рече же фараон иосифу: сон видех, и сказуяй его несть: аз же слышах о тебе глаголющих, яко слышав сны разсуждаеши тыя.</p>
<p>Отвещав же иосиф фараону, рече: без Бога не отвещается спасение фараону.</p>
<p>Рече же фараон иосифу, глаголя: во сне моем мняхся стояти на брезе речнем:</p>
<p>и аки из реки исхождаху седмь кравы добры видом и избранны телесы, и пасяхуся по брегу:</p>
<p>и се, другия седмь крав исхождаху вслед их из реки, злы и недобры видом и худы телесы, яковых не виде таковых во всей земли египетстей хуждших:</p>
<p>и изядоша седмь кравы злыя и худыя седмь крав первых добрых и избранных:</p>
<p>и внидоша во утробы их, и не явишася, яко внидоша во утробы их: и обличия их зла быша, яко и исперва. Востав же, (паки) уснух,</p>
<p>и видех паки во сне моем, и аки седмь класи исхождаху из единаго стеблия полны и добры:</p>
<p>друзии же седмь класи тонцыи и ветром истончени изницаху вслед их:</p>
<p>и пожроша седмь класи тонцыи и ветром истончени седмь класов добрых и полных. Рех убо сказателем, и не бысть поведаяй мне того.</p>
<p>И рече иосиф фараону: сон фараонов един есть: елика Бог творит, показа фараону:</p>
<p>седмь кравы добрыя седмь лет суть: и седмь класи добрии седмь лет суть: сон фараонов един есть:</p>
<p>и седмь кравы худыя, яже изыдоша по сих, седмь лет суть, и седмь класи тонцыи и истончени ветром седмь лет суть: будут седмь лет глада:</p>
<p>слово же еже рех фараону, елика Бог творит, показа фараону:</p>
<p>се, седмь лет приходит, обилность многа во всей земли египетстей:</p>
<p>приидут же седмь лет глада по сих, и забудут сытости будущия во всем египте, и погубит глад землю,</p>
<p>и не познается обилие на земли от глада будущаго по сих: силен бо будет зело:</p>
<p>повторися же сон фараону дважды, яко истинно будет слово еже от Бога, и ускорит Бог сотворити оно:</p>
<p>ныне убо усмотри человека мудра и смыслена и постави его над землею египетскою:</p>
<p>и да сотворит фараон и поставит местоначалники по земли, и да собирают пятую часть от всех плодов земли египетския седми лет обилных,</p>
<p>и да соберут всякую пищу седми лет грядущих добрых сих: и да соберется пшеница под руку фараоню, пища во градех да хранится:</p>
<p>и будет пища соблюдена земли на седмь лет гладных, яже имут быти в земли египетстей, да не потребится земля в гладе.</p>
<p>Угодно же бысть слово пред фараоном и пред всеми рабы его.</p>
<p>И рече фараон всем рабом своим: еда обрящем человека сицеваго, иже имать духа Божия в себе?</p>
<p>Рече же фараон иосифу: понеже показа Бог тебе вся сия, несть человека мудрейша и смысленнейша паче тебе:</p>
<p>ты будеши в дому моем, и уст твоих да послушают вси людие мои, разве престолом аз более тебе буду.</p>
<p>Рече же фараон иосифу се, поставляю тя днесь над всею землею египетскою.</p>
<p>И снем фараон перстень с руки своея, возложи его на руку иосифову, и облече его в ризу червлену, и возложи гривну злату на выю его,</p>
<p>и всади его на колесницу свою вторую, и проповеда пред ним проповедник: и постави его над всею землею египетскою.</p>
<p>Рече же фараон иосифу: аз фараон: без тебе не воздвигнет руки своея никтоже во всей земли египетстей.</p>
<p>И нарече фараон имя иосифу псонфомфаних: и даде ему асенефу, дщерь петефриа жреца илиопольскаго, ему в жену.</p>
<p>Иосиф же бяше лет тридесяти, егда предста фараону царю египетскому. Изыде же иосиф от лица фараоня и пройде всю землю египетскую.</p>
<p>И сотвори земля в седми летех обилну жатву.</p>
<p>И собра всякую пищу седми лет, в нихже бяше обилность в земли египетстей: и положи пищу во градех: пищы поль града, сущих окрест его, положи в нем.</p>
<p>И собра иосиф пшеницу яко песок морский многу зело, дондеже не можаху исчести: без числа бо бяше.</p>
<p>Иосифу же беста два сына, прежде пришествия седми лет гладных, ихже роди ему асенефа, дщерь петефриа жреца илиопольска:</p>
<p>нарече же иосиф имя первенцу манассиа, (глаголя:) яко забыти мне сотвори Бог вся болезни моя, и вся, яже отца моего.</p>
<p>Имя же второму нарече ефраим, (глаголя:) яко возрасти мя Бог в земли смирения моего.</p>
<p>Минуша же седмь лет обилных, яже быша в земли египетстей,</p>
<p>и начаша седмь лет гладных приходити, якоже рече иосиф. И бысть глад по всей земли: во всей же земли египетстей быша хлебы.</p>
<p>И взалка вся земля египетская: возопи же народ к фараону о хлебех. Рече же фараон всем египтяном: идите ко иосифу, и еже речет вам, сотворите.</p>
<p>И глад бяше на лицы всея земли. Отверзе же иосиф вся житницы, и продаяше всем египтяном:</p>
<p>и вся страны прихождаху во египет, куповати ко иосифу: обдержаше бо глад всю землю.</p>
<h4>42</h4>
<p>Видев же иаков, яко купля есть (пшеницы) во египте, рече сыном своим: почто не радите?</p>
<p>се, слышах, яко есть пшеница во египте: идите тамо и купите нам мало пищи, да живи будем и не умрем.</p>
<p>Идоша же братия иосифовы десять купити пшеницы во египет.</p>
<p>Вениамина же, брата иосифова, не отпусти с братиею его, рече бо: да не когда случится (на пути) ему зло.</p>
<p>Приидоша же сынове израилевы купити с приходящими: бяше бо глад в земли ханаанстей.</p>
<p>Иосиф же бяше князь земли: сей продаяше всем людем земли (тоя). Пришедше же братия иосифовы, поклонишася ему лицем до земли.</p>
<p>Видев же иосиф братию свою, позна: и отчуждашеся их, и глаголаше им жестоко, и рече им: откуду приидосте? Они же реша: от земли ханаанския купити пищи.</p>
<p>Позна же иосиф братию свою: они же не познаша его.</p>
<p>И помяну иосиф сны своя, яже виде он: и рече им: соглядатаи есте, соглядати путий страны (сея) приидосте.</p>
<p>Они же реша: ни, господине, раби твои приидохом купити пищи:</p>
<p>вси есмы сынове единаго человека: мирницы есмы, не суть раби твои соглядатаи.</p>
<p>Рече же им: ни, но пути земли (сея) приидосте соглядати.</p>
<p>Они же реша: дванадесять есмы братия раби твои в земли ханаани: и се, менший (от нас) со отцем нашим днесь, а другаго несть.</p>
<p>Рече же им иосиф: сие есть, еже рекох вам, глаголя, яко соглядатаи есте:</p>
<p>в сем явитеся: тако ми здравия фараоня, не изыдете отсюду, аще брат ваш менший не приидет семо:</p>
<p>послите от себе единаго, и возмите брата вашего: вы же держими будите, дондеже яве будут словеса ваша, аще истинствуете, или ни: аще же ни, тако ми здравия фараоня, воистинну соглядатаи есте.</p>
<p>И даде я под стражу на три дни.</p>
<p>Рече же им в день третий: сие сотворите, и живи будете: Бога бо аз боюся:</p>
<p>аще мирницы есте, брат ваш да удержится един под стражею: сами же идите и отвезите купленую пшеницу вашу,</p>
<p>и брата вашего меншаго приведите ко мне, и верна будут словеса ваша: аще же ни, умрете. И сотвориша тако.</p>
<p>И рече кийждо к брату своему: ей, во гресех бо есмы брата ради нашего, яко презрехом скорбение души его, егда моляшеся нам, и не послушахом его: и сего ради прииде на ны скорбение сие.</p>
<p>Отвещав же рувим, рече им: не рех ли вам, глаголя: не преобидите детища? и не послушасте мене: и се, кровь его взыскуется.</p>
<p>Тии же не ведеша, яко разумеет иосиф: толмачь бо между ими бяше.</p>
<p>Отвратився же от них, проплакася иосиф: и паки прииде к ним и рече им. И поя симеона от них, и связа его пред ними.</p>
<p>Повеле же иосиф наполнити сосуды их пшеницы и возвратити сребро их комуждо во вретище свое и дати им брашно на путь. И бысть им тако.</p>
<p>И возложивше пшеницу на ослы своя, отидоша оттуду.</p>
<p>Отрешив же един вретище свое дати пищу ослом своим, идеже сташа, и виде узол сребра своего, и бе верху устия вретищнаго.</p>
<p>И рече братии своей: возвращено ми есть сребро, и се, сие во вретищи моем. И ужасеся сердце их: и возмятошася, друг ко другу глаголюще: что сие сотвори Бог нам?</p>
<p>Приидоша же ко иакову, отцу своему, в землю ханааню и поведаша ему вся случившаяся им, глаголюще:</p>
<p>глагола муж господин земли (оныя) к нам жестоко и вверже нас в темницу, аки соглядаюших землю:</p>
<p>рехом же ему: мирницы есмы, несмы соглядатаи:</p>
<p>дванадесять братия есмы, сынове отца нашего: единаго несть, а менший со отцем нашим днесь в земли ханаани:</p>
<p>рече же нам муж господин земли (тоя): по сему увем, яко мирницы есте: брата единаго оставите зде у мене, а купленую пшеницу дому вашему вземше отидите</p>
<p>и приведите ко мне брата вашего меншаго: и увем, яко не соглядатаи есте, но яко мирницы есте: и брата вашего отдам вам, и куплю творите в земли.</p>
<p>Бысть же егда испраздняху вретища своя, и бяше узол сребра во вретищи коегождо их: и видеша узлы сребра своего сами и отец их, и убояшася.</p>
<p>Рече же им иаков отец их: мене безчадна сотвористе: иосифа несть, симеона несть, и вениамина ли поймете? на мя быша сия вся.</p>
<p>Рече же рувим отцу своему, глаголя: двоих сынов моих убий, аще не приведу его к тебе: даждь его в руце мои, и аз приведу его к тебе.</p>
<p>Он же рече: не пойдет сын мой с вами, яко брат его умре, и той един оста: и случится ему зло на пути, в оньже аще пойдете, и сведете старость мою с печалию во ад.</p>
<h4>43</h4>
<p>Глад же одоле на земли.</p>
<p>Бысть же егда скончаша пшеницу ядуще, юже принесоша из египта: и рече им отец их: паки шедше купите нам мало пищи.</p>
<p>Рече же ему иуда, глаголя: клятвою засвидетелствова нам муж господин земли (тоя) глаголя: не узрите лица моего, аще брат ваш менший не приидет с вами:</p>
<p>аще убо послеши брата нашего с нами, пойдем и купим тебе пищи:</p>
<p>аще же не послеши брата нашего с нами, не пойдем: муж бо рече нам, глаголя: не узрите лица моего, аще брат ваш менший не приидет с вами.</p>
<p>Рече же израиль: почто зло сотвористе ми, поведавше мужу, яко есть вам брат?</p>
<p>Они же реша: вопрошая вопроси нас муж и рода нашего, глаголя: аще еще отец ваш жив есть, и аще есть вам брат? и поведахом ему по вопросу сему: еда ведехом, яко речет нам: приведите брата вашего?</p>
<p>Рече же иуда ко израилю, отцу своему: отпусти отрочища со мною: и воставше пойдем, да живи будем и не умрем, и мы и ты и имение наше:</p>
<p>аз же возму его: от руку моею взыщи его: аще не приведу его к тебе, и поставлю его пред тобою, грешен буду к тебе вся дни:</p>
<p>аще бо быхом не умедлили, уже возвратилися бы дважды.</p>
<p>Рече же им израиль отец их: аще тако есть, сие сотворите: возмите от плодов земных в сосуды своя и донесите человеку дары, ритину, мед, фимиама же и стакти, и теревинф и орехи:</p>
<p>и сребро сугубо возмите в руце свои, и сребро обретенное во вретищах ваших возвратите с собою, да не како неведение есть:</p>
<p>и брата своего поимите, и воставше идите к мужу:</p>
<p>Бог же мой да даст вам благодать пред мужем и отпустит брата вашего единаго, и вениамина: аз бо якоже обезчадех, обезчадех.</p>
<p>Вземше же мужие дары сия, и сребро сугубое взяша в руце свои, и вениамина: и воставше приидоша во египет, и сташа пред иосифом.</p>
<p>Виде же их иосиф, и вениамина брата своего единоматерня, и рече строителю дому своего: введи мужы (сия) в дом, и заколи от скота, и уготовай: со мною бо ясти имут мужие (сии) хлеб в полудне.</p>
<p>Сотвори же человек, якоже рече иосиф, и введе мужы в дом иосифов.</p>
<p>Видевше же мужие, яко введоша их в дом иосифов, реша: сребра ради возвращеннаго во вретищах наших первее, вводят ны, еже бы оклеветати нас и нанести на ны, да поймут нас в рабы, и ослы нашя.</p>
<p>Приступивше же к человеку сущему над домом иосифовым, рекоша ему при вратех дому,</p>
<p>глаголюще: молим тя, господине: приидохом первее купити пищи:</p>
<p>бысть же егда приидохом на стан и отрешихом вретища своя, и се, сребро коегождо во вретищи его: тое сребро наше весом возвратихом ныне руками нашими:</p>
<p>и сребро другое принесохом с собою купити пищи: не вемы, кто вложи сребро во вретища наша.</p>
<p>Рече же им: мир вам, не бойтеся: Бог ваш и Бог отец ваших даде вам сокровища во вретищах ваших: а сребро ваше за приятое имею. И изведе к ним симеона:</p>
<p>и принесе воду омыти нозе им, и даде пажити ослом их.</p>
<p>Уготоваша же дары, дондеже приидет иосиф в полудне: слышаша бо, яко тамо имать обедати.</p>
<p>Прииде же иосиф в дом: и принесоша ему дары, яже имяху в руках своих, в дом: и поклонишася ему лицем до земли.</p>
<p>И вопроси их: здрави ли есте? И рече им: здрав ли есть отец ваш, старец, егоже рекосте, еще ли жив есть?</p>
<p>Они же рекоша: здрав есть раб твой, отец наш, еще жив есть. И рече: благословен человек оный Богу. И приникше поклонишася ему.</p>
<p>Воззрев же очима своима иосиф, виде вениамина брата своего единоматерня и рече: сей ли есть брат ваш юнейший, егоже рекосте ко мне привести? И рече: Бог да помилует тя, чадо.</p>
<p>Возмутися же иосиф: подвижеся бо утроба его о брате своем, и искаше плакати: вшед же в ложницу, плакася тамо.</p>
<p>И умыв лице, изшед удержася и рече: предложите хлебы.</p>
<p>И предложиша ему единому, и оным особно, и египтяном, иже с ним ядяху, особно: не можаху бо египтяне ясти хлеба со евреи: мерзость бо есть египтяном (всяк пастух овчий).</p>
<p>Седоша же прямо ему первенец по старейшинству своему и менший по меншеству своему, и дивляхуся мужие кийждо ко брату своему:</p>
<p>и взяша части от него к себе: вящшая же бысть часть вениаминова паче всех частей пятерицею, неже оных: пиша же и упишася с ним.</p>
<h4>44</h4>
<p>И заповеда иосиф домостроителю своему, глаголя: наполните вретища мужем пищи, елико могут понести: и вложите комуждо сребро верху устия вретища:</p>
<p>и чашу мою сребряную вложите во вретище меншаго, и цену пшеницы его. Бысть же по словеси иосифову, якоже рече.</p>
<p>Утро возсия, и мужие отпустишася сами, и ослята их.</p>
<p>Изшедше же они из града, не отидоша далече: и рече иосиф домостроителю своему: востав гони вслед мужей и постигни их, и рцы им: что яко воздасте (ми) злая за благая?</p>
<p>вскую украдосте чашу мою сребряну? не сия ли есть, из неяже пиет господин мой? он же и волхвованием волхвует в ней: злая совершисте, яже сотвористе.</p>
<p>Обрет же их, рече им по словесем сим.</p>
<p>Они же реша ему: вскую глаголет господин словеса сия? не буди рабом твоим сотворити по словеси сему:</p>
<p>аще сребро, еже обретохом во вретищах наших, возвратихом к тебе от земли ханаани, како быхом украли из дому господина твоего сребро или злато?</p>
<p>у негоже аще обрящеши чашу от раб твоих, да умрет: и мы будем раби господину нашему.</p>
<p>Он же рече: и ныне, якоже глаголете, тако будет: у негоже аще обрящется чаша, будет мой раб, вы же будете чисти.</p>
<p>И потщашася, и сверже кийждо вретище свое на землю, и отверзоша кийждо вретище свое.</p>
<p>Изыска же от старейшаго зачен, дондеже прииде до меншаго, и обрете чашу во вретищи вениамини.</p>
<p>И растерзаша ризы своя, и возложиша кийждо вретище свое на осля свое, и возвратишася во град.</p>
<p>Вниде же иуда и братия его ко иосифу, еще ему сущу ту, и падоша пред ним на землю.</p>
<p>Рече же им иосиф: что дело сие сотвористе? не ведасте ли, яко несть волхвователь человек, якоже аз?</p>
<p>Рече же иуда: что отвещаем господину, или что возглаголем, или чим оправдимся? Бог же обрете неправду рабов твоих: се, мы есмы раби господину нашему, и мы, и у негоже обретеся чаша.</p>
<p>Рече же иосиф: не буди ми сотворити глагол сей: муж, у негоже обретеся чаша, той будет ми раб: вы же поидите в целости ко отцу своему.</p>
<p>Приступив же к нему иуда, рече: молю тя, господине, да речет раб твой слово пред тобою, и не прогневайся на раба твоего, яко ты еси по фараоне:</p>
<p>господине, ты вопрошал еси рабов твоих, глаголя: аще имате отца, или брата?</p>
<p>И рехом господину: есть нам отец стар, и отрочищь на старость менший ему, а брат его умре, он же един остася у матере своея, отец же возлюби его.</p>
<p>Ты же рекл еси рабом твоим: приведите его ко мне, да вижду его.</p>
<p>И рехом господину: не возможет отрочищь оставити отца своего: аще же оставит отца, умрет.</p>
<p>Ты же рекл еси рабом твоим: аще не приидет брат ваш менший с вами, не приложите ктому видети лица моего.</p>
<p>Бысть же егда приидохом к рабу твоему отцу нашему, поведахом ему словеса господина нашего,</p>
<p>рече же нам отец наш: идите паки и купите нам мало пищи.</p>
<p>Мы же рекохом: не возможем ити: но аще брат наш менший идет с нами, пойдем: ибо не возможем видети лице мужа, брату нашему меншему не сущу с нами.</p>
<p>Рече же раб твой, отец наш к нам: вы весте, яко двоих роди мне жена:</p>
<p>и отиде един от мене, и рекосте, яко зверем снеден бысть, и не видех его даже до ныне:</p>
<p>аще убо поймете и сего от лица моего, и случится ему зло на пути, и сведете старость мою с печалию во ад.</p>
<p>Ныне убо аще пойду к рабу твоему, отцу же нашему, и отрочища не будет с нами: (душа же его связана есть с душею сего,)</p>
<p>и будет егда увидит он не суща отрочища с нами, умрет: и сведут раби твои старость раба твоего, отца же нашего, с печалию во ад:</p>
<p>раб бо твой от отца взя отрочища, глаголя: аще не приведу его к тебе и поставлю его пред тобою, грешен буду ко отцу вся дни.</p>
<p>Ныне убо пребуду тебе раб вместо отрочища, раб господину: отрочищь же да идет с братиею своею:</p>
<p>како бо пойду ко отцу, отрочищу не сущу с нами? да не вижду злых, яже обрящут отца моего.</p>
<h4>45</h4>
<p>И не можаше иосиф удержатися всем предстоящым ему, но рече: отослите всех от мене. И не предстояше ни един иосифу, егда познавашеся братии своей.</p>
<p>И испусти глас с плачем: слышаша же вси египтяне, и слышано бысть в дому фараонове.</p>
<p>Рече же иосиф братии своей: аз есмь иосиф: еще ли отец мой жив есть? И не могоша братия отвещати ему: смутишася бо.</p>
<p>Рече же иосиф братии своей: приближитеся ко мне. И приближишася. И рече: аз есмь иосиф, брат ваш, егоже продасте во египет:</p>
<p>ныне убо не скорбите, ниже жестоко вам да явится, яко продасте мя семо: на жизнь бо посла мя Бог пред вами:</p>
<p>сие бо второе лето глад на земли, и еще пять лет оста, в нихже не будет орания, ни жатвы:</p>
<p>посла бо мя Бог пред вами оставити вам останок на земли и препитати ваш останок велий:</p>
<p>ныне убо не вы посласте мя семо, но Бог: и сотвори мя яко отца фараону и господина всему дому его и князя всей земли египетстей:</p>
<p>потщавшеся убо, взыдите ко отцу моему и рцыте ему: сия глаголет сын твой иосиф: сотвори мя Бог господина всей земли египетстей: сниди убо ко мне и не умедли:</p>
<p>и вселишися в земли гесемли аравийстей, и будеши близ мене ты и сынове твои, и сынове сынов твоих, овцы твоя и волове твои, и елика суть твоя:</p>
<p>и препитаю тя тамо, еще бо пять лет будет глад на земли, да не погибнеши ты и сынове твои, и вся имения твоя.</p>
<p>Се, очи ваши видят, и очи вениамина брата моего, яко уста моя глаголющая к вам:</p>
<p>возвестите убо отцу моему всю славу мою сущую во египте, и елика видите: и ускоривше, приведите отца моего семо.</p>
<p>И напад на выю вениамина, брата своего, плакася над ним, и вениамин плакася на выи его.</p>
<p>И облобызав всю братию свою, плакася над ними: и по сих глаголаша к нему братия его.</p>
<p>И пронесеся глас в дому фараонове, глаголюще: приидоша братия иосифова. Возрадовася же фараон и раби его.</p>
<p>Рече же фараон ко иосифу: рцы братии своей: сие сотворите: наполните сосуды вашя (пшеницы) и идите в землю ханааню,</p>
<p>и вземше отца вашего и имения ваша, приидите ко мне: и дам вам от всех благ египетских, и снесте тук земли:</p>
<p>ты же заповеждь сия: взяти им колесницы от земли египетския, детем их и женам их: и поимше отца своего, приидите:</p>
<p>и не пощадите очима сосудов ваших: вся бо благая египетская вам будут.</p>
<p>Сотвориша же тако сынове израилевы: даде же им иосиф колесницы по повелению фараона царя (египетска), и даде им брашно на путь:</p>
<p>и всем даде сугубы ризы, вениамину же даде триста златниц и пятеры ризы пременныя:</p>
<p>и отцу своему посла такожде, и десять ослов везущих от всех благ египетских, и десять мсков везущих хлебы на путь отцу его.</p>
<p>И отпусти братию свою. И отидоша. И рече им: не гневайтеся на пути.</p>
<p>Изыдоша же из египта и приидоша в землю ханааню ко иакову отцу своему</p>
<p>и поведаша ему глаголюще: яко сын твой иосиф жив есть, и он владеет над всею землею египетскою. И ужасеся в мысли иаков: не вероваше бо им.</p>
<p>Глаголаша же ему вся реченная от иосифа, елика рече им. Узрев же колесницы, яже посла иосиф, еже взяти его, оживе дух иакова, отца их,</p>
<p>и рече израиль: велико ми есть (сие), аще еще иосиф сын мой жив есть: шед узрю его, прежде неже умрети ми.</p>
<h4>46</h4>
<p>Востав же израиль сам и вся сущая его, прииде ко кладязю клятвенному и пожре жертву Богу отца своего исаака.</p>
<p>Рече же Бог ко израилю в видении нощию, глаголя: иакове, иакове. Он же рече: что есть?</p>
<p>Он же рече ему: аз есмь Бог отцев твоих, не убойся изыти во египет: в язык бо велий сотворю тя тамо:</p>
<p>и аз сниду с тобою во египет, и аз возведу тя до конца: и иосиф возложит руки своя на очи твои.</p>
<p>Воста же иаков от кладязя клятвеннаго, и взяша сынове израиля отца своего, и стяжание, и жены своя на колесницы, яже посла иосиф, взяти его:</p>
<p>и вземше имения своя и все стяжание, еже стяжаша в земли ханаанстей, внидоша во египет иаков и все семя его с ним:</p>
<p>сынове и сынове сынов его с ним, дщери и дщери дщерей его, и все семя свое введе во египет.</p>
<p>Сия же имена сынов израилевых вшедших во египет купно со иаковом отцем своим: иаков и сынове его: первенец иаковль рувим.</p>
<p>Сынове же рувимли: енох и фаллос, асрон и харми.</p>
<p>Сынове же симеони: иемуил и иамин, и аод и ахин, и саар и саул, сын хананитидин.</p>
<p>Сынове же левиини: гирсон, кааф и мерарий.</p>
<p>Сынове же иудины: ир и авнан, и силом и фарес и зара: умроша же ир и авнан в земли ханаани. Быша же сынове фаресу: есром и иемуил.</p>
<p>Сынове же иссахаровы: фола и фуа, и асум и самвран.</p>
<p>Сынове же завулони: серед и аллон и ахоил.</p>
<p>Сии сынове лиини, ихже роди иакову в месопотамии сирстей, и дину дщерь его: всех душ сынов и дщерей тридесять три.</p>
<p>Сынове же гадовы: сафон и ангис, и саннис и фасован, и аидис и ароидис и ареилис.</p>
<p>Сынове же асировы: иемна и ессуа, и иеул и вариа, и сара сестра их. Сынове же вариины: ховор и мелхиил.</p>
<p>Сии сынове зелфины, юже даде лаван лии, дщери своей, яже роди сих иакову, шестьнадесять душ.</p>
<p>Сынове же рахили, жены иаковли: иосиф и вениамин.</p>
<p>Быша же сынове иосифу в земли египетстей, ихже роди ему асенефа, дщи петефриа жреца илиопольска, манассию и ефрема. Быша же сынове манассиины, ихже роди ему наложница сира, махира. Махир же роди галаада. Сынове же ефраима, брата манассиина: суталаам и таам. Сынове же суталаамли, едом.</p>
<p>Сынове же вениамини: вала и ховор и асфил. Быша же сынове валовы: гира и ноеман, и анхис и рос, и мамфим и офимим. Гира же роди арада.</p>
<p>Сии сынове рахилины, ихже роди иакову, всех душ осмьнадесять.</p>
<p>Сынове же дановы: асом.</p>
<p>Сынове же неффалимли: асиил и гони, и иссаар и селлим.</p>
<p>Сии сынове валлины, юже даде лаван рахили дщери своей, яже роди сих иакову: всех душ седмь.</p>
<p>Всех же душ вшедших со иаковом во египет, яже изыдоша из чресл его, кроме жен сынов иаковлих, всех душ шестьдесят шесть.</p>
<p>Сынове же иосифовы, иже быша ему в земли египетстей, душ девять: всех душ дому иаковля, яже приидоша со иаковом во египет, душ седмьдесят пять.</p>
<p>Иуду же посла пред собою ко иосифу срести его у иройска града в земли рамессийстей.</p>
<p>Впряг же иосиф колесницы своя, изыде во сретение израилю, отцу своему, ко ироону граду: и явився ему, нападе на выю его и плакася плачем великим.</p>
<p>И рече израиль ко иосифу: да умру отныне, понеже видех лице твое: еще бо ты еси жив.</p>
<p>Рече же иосиф ко братии своей: шед повем фараону и реку ему: братия моя и дом отца моего, иже быша в земли ханаани, приидоша ко мне:</p>
<p>они же суть мужие пастуси, мужие бо скотопитателие быша: и скоты, и волы, и вся своя приведоша:</p>
<p>аще убо призовет вас фараон и речет вам: что дело ваше есть?</p>
<p>рцыте: мужие скотопитателие есмы, раби твои, издетска даже до ныне, и мы и отцы наши: да вселитеся в земли гесем аравийстей: мерзость бо есть египтяном всяк пастух овчий.</p>
<h4>47</h4>
<p>Пришед же иосиф, поведа фараону глаголя: отец мой и братия моя, и скоти и волове их, и вся сущая их приидоша из земли ханаани: и се, суть в земли гесем.</p>
<p>От братий же своих поя пять мужей и постави их пред фараоном.</p>
<p>И рече фараон к братиям иосифовым: что дело ваше? Они же реша фараону: пастуси овчии, раби твои, и мы и отцы наши отдетска и доселе.</p>
<p>Рекоша же фараону: обитати в земли приидохом, несть бо пажити скотом раб твоих: одоле бо глад на земли ханаани: ныне убо да вселимся раби твои в земли гесем.</p>
<p>И рече фараон иосифу, глаголя: отец твой и братия твоя приидоша к тебе:</p>
<p>се, земля египетская пред тобою есть: на лучшей земли посели отца твоего и братию твою, да вселятся в земли гесем: аще же веси, яко суть в них мужие сильнии, постави их старейшины скотом моим. (Приидоша же во египет ко иосифу иаков и сынове его: и услыша фараон царь египетский).</p>
<p>Введе же иосиф иакова отца своего и постави его пред фараоном, и благослови иаков фараона.</p>
<p>Рече же фараон ко иакову: колико лет дний жития твоего?</p>
<p>И рече иаков фараону: дние лет жития моего, яже обитаю, сто тридесять лет: малы и злы быша дние лет жития моего: не достигоша во дни лет жития отец моих, яже дни обиташа.</p>
<p>И благословив иаков фараона, отиде от него.</p>
<p>И всели иосиф отца своего и братию свою, и даде им обдержание в земли египетстей, на лучшей земли, в земли рамессийстей, якоже повеле фараон.</p>
<p>И деляше иосиф пшеницу отцу своему и братии своей и всему дому отца своего по числу лиц.</p>
<p>Пшеницы же не бяше во всей земли, одоле бо глад зело: скончавашеся же земля египетская и земля ханааня от глада.</p>
<p>Собра же иосиф все сребро обретшееся в земли египетстей и в земли ханаани, за пшеницу, юже куповаху, и размеряше им пшеницу, и внесе иосиф все сребро в дом фараонов.</p>
<p>И оскуде все сребро от земли египетския и от земли ханаанския: приидоша же вси египтяне ко иосифу, глаголюще: даждь нам хлебы, и вскую умираем пред тобою? скончася бо сребро наше.</p>
<p>Рече же им иосиф: пригоните скоты вашя, и дам вам хлебы за скоты вашя, аще скончася сребро ваше.</p>
<p>Пригнаша же скоты своя ко иосифу, и даде им иосиф хлебы за кони и за овцы, и за волы и за ослы, и прекорми их хлебами за вся скоты их в том лете.</p>
<p>Прейде же то лето, и приидоша к нему во второе лето и рекоша ему: да не како погибнем от господина нашего? аще бо скончася сребро наше, и имение и скоты пред тобою, господине, и не остася нам пред господином нашим, точию едино тело и земля наша:</p>
<p>да не умрем убо пред тобою, и земля опустеет, купи нас и землю нашу хлебами: и будем мы и земля наша раби фараону: даждь семя, да посеем и живи будем, и не умрем, и земля не опустеет.</p>
<p>И купи иосиф всю землю египетскую фараону: продаша бо египтяне землю свою фараону, ибо одоле им глад: и бысть земля фараону.</p>
<p>И люди поработи ему в рабы, от края предел египетских даже до краев,</p>
<p>кроме земли жреческия токмо, тоя бо не купи иосиф: даянием бо даде в дар жерцем фараон, и ядяху даяние, еже даде им фараон: сего ради не продаша земли своея.</p>
<p>Рече же иосиф всем египтяном: се, купих вас и землю вашу днесь фараону: возмите себе семена и сейте на земли:</p>
<p>и будут плоды ея, и да дасте пятую часть фараону, четыри же части будут вам самем в семена земли и на препитание вам и всем сущым в домех ваших.</p>
<p>И рекоша: оживил ны еси, обретохом благодать пред господином нашим, и будем раби фараону.</p>
<p>И устави им иосиф заповедь даже до сего дне на земли египетстей пятую часть даяти фараону, кроме земли жреческия: та точию не бяше фараоня.</p>
<p>Вселися же израиль в земли египетстей, на земли гесем, и наследствоваше ю: и возрастоша, и умножишася зело.</p>
<p>Поживе же иаков в земли египетстей седмьнадесять лет: и быша дние иаковли лет жизни его, сто четыредесять седмь лет.</p>
<p>Приближишася же дние израилю еже умрети, и призва сына своего иосифа и рече ему: аще обретох благодать пред тобою, подложи руку твою под стегно мое и сотвориши надо мною милость и истину, еже не погребсти мене во египте,</p>
<p>но да почию со отцы моими: и изнесеши мя из египта, и погребеши мя во гробе их. Он же рече: аз сотворю по словеси твоему.</p>
<p>Рече же: кленися мне. И клятся ему. И поклонися израиль на конец жезла его.</p>
<h4>48</h4>
<p>Бысть же по глаголех сих, и поведано бысть иосифу, яко отец твой изнемогает: и поим два сына своя, манассию и ефрема, прииде ко иакову.</p>
<p>Поведаша же иакову, глаголюще: се, сын твой иосиф грядет к тебе. И укрепився израиль седе на одре,</p>
<p>и рече иаков ко иосифу: Бог мой явися мне в лузе, в земли ханаани, и благослови мя</p>
<p>и рече ми: се, аз возращу тя и умножу тя, и сотворю тя в собрания языков: и дам ти землю сию и семени твоему по тебе во одержание вечное.</p>
<p>Ныне убо два сына твоя, иже быша тебе в земли египетстей прежде пришествия моего к тебе во египет, мои суть: ефрем и манассиа, аки рувим и симеон будут мне:</p>
<p>сыны же, яже аще родиши по сих, будут тебе: во имя братии своея призовутся ко жребиям оных:</p>
<p>аз же егда идях от месопотамии сирския, умре рахиль мати твоя в земли ханаани, приближающуся ми ко ипподрому хаврафы земли, еже приити во ефрафу: и погребох ю на пути ипподрома: сей есть вифлеем.</p>
<p>Видев же израиль сыны иосифовы, рече: что тебе сии?</p>
<p>Рече же иосиф отцу своему: сынове мои суть, яже даде ми Бог зде. И рече иаков: приведи ми я, да благословлю их.</p>
<p>Очи же израилю тяжко видеста от старости, и не можаше видети: и приближи их к нему, и лобза их, и объят я.</p>
<p>И рече израиль ко иосифу: се, лица твоего не лишихся, и се, показа ми Бог и семя твое.</p>
<p>И отведе их иосиф от колен его, и поклонишася ему лицем до земли.</p>
<p>Поим же иосиф два сына своя, ефрема в десницу, прямо левицы израиля, манассию же в левую, прямо десницы израилевы, приближи их к нему.</p>
<p>Простер же израиль руку десную, возложи на главу ефремлю, сей же бяше менший, а левую на главу манассиину, пременив руце,</p>
<p>и благослови я и рече: Бог, емуже благоугодиша отцы мои пред ним, авраам и исаак, Бог, иже питает мя измлада даже до дне сего,</p>
<p>ангел, иже мя избавляет от всех зол, да благословит детища сия, и прозовется в них имя мое, и имя отец моих, авраама и исаака, и да умножатся во множество многое на земли.</p>
<p>Видев же иосиф, яко возложи отец его руку десную свою на главу ефремлю, тяжко ему явися: и прия иосиф руку отца своего отяти ю от главы ефремли на главу манассиину,</p>
<p>и рече иосиф отцу своему: не тако, отче: сей бо (есть) первенец, возложи руку десную твою на главу его.</p>
<p>И не хотяше, но рече: вем, чадо, вем: и сей будет в люди, и сей вознесется: но брат его менший болий его будет, и семя его будет во множество языков.</p>
<p>И благослови я в том дни, глаголя: в вас благословится израиль, глаголюще: да сотворит тя Бог якоже ефрема и яко манассию. И постави ефрема вышше манассии.</p>
<p>Рече же израиль иосифу: се, аз умираю, и будет Бог с вами, и возвратит вас от земли сея на землю отец ваших:</p>
<p>аз же даю ти сикиму избранную свыше братии твоея, юже взях из руки аморрейски мечем моим и луком.</p>
<h4>49</h4>
<p>Призва же иаков сыны своя и рече им: соберитеся, да возвещу вам, что срящет вас в последния дни:</p>
<p>соберитеся и послушайте мене, сынове иаковли, послушайте израиля, послушайте отца вашего.</p>
<p>Рувим, первенец мой, ты крепость моя и начало чад моих: жесток терпети и жесток упорник:</p>
<p>досадил еси яко вода, да не воскипиши: возшел бо еси на ложе отца твоего, тогда осквернил еси постелю, идеже возшел еси.</p>
<p>Симеон и левий братия совершиста обиду от воли своея:</p>
<p>в совет их да не приидет душа моя, и к собранию их да не прилепятся внутренняя моя: яко во гневе своем избиста человеки, и в похоти своей пререзаста жилы юнца:</p>
<p>проклята ярость их, яко упорна, и гнев их, яко ожесточися: разделю их во иакове и разсею их во израили.</p>
<p>Иудо, тебе похвалят братия твоя, руце твои на плещу враг твоих: поклонятся тебе сынове отца твоего:</p>
<p>скимен львов иуда: от леторасли, сыне мой, возшел еси: возлег уснул еси яко лев и яко скимен: кто возбудит его?</p>
<p>не оскудеет князь от иуды и вождь от чресл его, дондеже приидут отложеная ему, и той чаяние языков:</p>
<p>привязуяй к лозе жребя свое и к винничию жребца осляте своего, исперет вином одежду свою и кровию гроздия одеяние свое:</p>
<p>радостотворны очи его паче вина, и белы зубы его паче млека.</p>
<p>Завулон при мори вселится, и той на пристанищи кораблей, и прострется даже до сидона.</p>
<p>Иссахар доброе возжела, почивая посреде пределов,</p>
<p>и видев покой, яко добр, и землю, яко тучна, подложи рамы свои на труд, и бысть муж земледелец.</p>
<p>Дан судити имать люди своя, яко и едино племя во израили,</p>
<p>и да будет дан змий на пути, седяй на распутии, угрызая пяту конску:</p>
<p>и падет конник вспять, спасения ждый Господня.</p>
<p>Гад, искушение искусит его: он же искусит того при ногах.</p>
<p>Асир, тучен его хлеб, и той даст пищу князем.</p>
<p>Неффалим стебль распущающаяся, издаяй во отрасли доброту.</p>
<p>Сын возращен иосиф, сын возращен мой ревностный, сын мой юнейший, ко мне обратися:</p>
<p>на негоже советующе укоряху и наляцаху нань господие стреляний,</p>
<p>и сотрошася с крепостию луки их, и разслабеша жилы мышцей рук их, рукою сильнаго иакова: оттуду укрепися израиль от Бога отца твоего,</p>
<p>и поможе тебе Бог мой, и благослови тя благословением небесным свыше и благословением земли и имущия вся: благословения ради сосцев и ложесн,</p>
<p>благословения отца твоего и матере твоея: преодоле паче благословения гор пребывающих и благословения холмов вечных: будут на главе иосифове и на версе (главы) братий, имиже обладаше.</p>
<p>Вениамин волк хищник, рано яст еще и на вечер дает пищу.</p>
<p>Вси сии сынове иаковли дванадесять: и сия глагола им отец их, и благослови их: коегождо по благословению его благослови их,</p>
<p>и рече им: аз прилагаюся к людем моим: погребите мя со отцы моими в пещере, яже есть в селе ефрона хеттеанина,</p>
<p>в пещере сугубей, яже прямо мамврии в земли ханаани, юже стяжа авраам пещеру у ефрона хеттеанина в стяжание гроба.</p>
<p>Тамо погребоша авраама и сарру жену его, тамо погребоша исаака и ревекку жену его, тамо погребоша лию,</p>
<p>в стяжании села и пещеры, яже есть в нем у сынов хеттеовых.</p>
<p>И преста иаков завещая сыном своим, и возложив иаков нозе свои на одр умре, и приложися к людем своим.</p>
<h4>50</h4>
<p>И припад иосиф на лице отца своего, плакася (горько) о нем и облобыза его:</p>
<p>и повеле иосиф рабом своим погребателем погребсти отца своего. И погребоша погребателие израиля.</p>
<p>И исполнишася ему четыредесять дний: тако бо исчисляются дние погребения: и плакася его египет седмьдесят дний.</p>
<p>Егда же преидоша дние плача, глагола иосиф ко вельможам фараоновым, глаголя: аще обретох благодать пред вами, рцыте о мне во ушы фараону, глаголюще:</p>
<p>отец мой закля мя прежде скончания (своего), глаголя: во гробе, егоже ископах себе в земли ханаани, тамо мя погреби: ныне убо возшед погребу отца моего и возвращуся. И рекоша фараону по словеси иосифову.</p>
<p>И рече фараон ко иосифу: взыди, погреби отца твоего, якоже закля тя.</p>
<p>И взыде иосиф погребсти отца своего. И совзыдоша с ним вси раби фараони и старейшины дому его, и вси старейшины земли египетския,</p>
<p>и весь дом иосифов и братия его, и весь дом отца его и сродницы его: овцы же и волы оставиша в земли гесем.</p>
<p>И совзыдоша с ним и колесницы и конницы, и бысть полк велик зело.</p>
<p>И приидоша на гумно атадово, еже есть об он пол иордана, и рыдаша его рыданием велиим и крепким зело: и сотвори плачь отцу своему седмь дний.</p>
<p>И видеша жителие земли ханаанския плачь на гумне атадове и реша: плачь велик сей есть египтяном. Сего ради наречеся имя месту тому плачь египетск, еже есть об он пол иордана.</p>
<p>И сотвориша ему тако сынове его, якоже заповеда им.</p>
<p>И взяша его сынове его в землю ханааню и погребоша его в пещере сугубей, юже стяжа авраам пещеру в стяжание гроба от ефрона хеттеанина, прямо мамврии.</p>
<p>И возвратися иосиф во египет, сам и братия его и вси совозшедшии погребсти отца его.</p>
<p>Видевше же братия иосифовы, яко умре отец их, реша: да не когда воспомянет злобу нашу иосиф и воздаянием воздаст нам за вся злая, яже показахом ему.</p>
<p>И пришедше ко иосифу рекоша: отец твой закля прежде кончины своея, глаголя:</p>
<p>тако рцыте иосифу: остави им неправду и грех их, яко лукавая тебе показаша: и ныне приими неправду рабов Бога отца твоего. И плакася иосиф, глаголющим им к нему.</p>
<p>И пришедше к нему рекоша: се, мы тебе раби.</p>
<p>И рече к ним иосиф: не бойтеся, Божий бо есмь аз:</p>
<p>вы совещасте на мя злая, Бог же совеща о мне благая, дабы было якоже днесь, и препиталися бы людие мнози.</p>
<p>И рече им: не бойтеся, аз препитаю вас и домы вашя. И утеши их, и глагола им по сердцу их.</p>
<p>И вселися иосиф во египте сам и братия его и весь дом отца его: и поживе иосиф лет сто десять.</p>
<p>И виде иосиф ефремли дети до третияго рода: и сынове махира сына манассиина родишася при бедрех иосифовых.</p>
<p>И рече иосиф братии своей, глаголя: аз умираю, посещением же посетит вас Бог и изведет вас от земли сея в землю, о нейже клятся Бог отцем нашым аврааму, исааку и иакову.</p>
<p>И закля иосиф сыны израилевы, глаголя: в посещении, имже посетит вас Бог, совознесите и кости моя отсюду с вами.</p>
<p>И скончася иосиф сый лет ста десяти: и погребоша его, и положиша в раце во египте.</p>
