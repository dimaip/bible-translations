<h4>1</h4>
<p>И бысть в тридесятое лето, в четвертый месяц, в пятый день месяца, и аз бых посреде пленения при реце ховар: и отверзошася небеса, и видех видения Божия.</p>
<p>В пятый день месяца, сие лето пятое пленения царя иоакима,</p>
<p>и бысть слово Господне ко иезекиилю сыну вузиеву, священнику, в земли халдейстей при реце ховар. и бысть на мне рука Господня,</p>
<p>и видех, и се, дух воздвизаяйся грядяше от севера, и облак великий в нем, и свет окрест его, и огнь блистаяйся:</p>
<p>и посреде его яко видение илектра посреде огня, и свет в нем: и посреде яко подобие четырех животных. И сие видение их, яко подобие человека в них:</p>
<p>и четыри лица единому, и четыри крила единому,</p>
<p>и голени их правы, и пернаты ноги их, и искры яко блистающаяся медь, и легка крила их,</p>
<p>и рука человеча под крилами их на четырех странах их:</p>
<p>и лица их, и крила их четырех держащаяся друг друга, лица же их четырех не обращахуся внегда ходити им: коеждо прямо лица своего хождаху.</p>
<p>И подобие лиц их, лице человечее и лице львово одесную четырем, и лице телчее ошуюю четырем, и лице орлее четырем:</p>
<p>(и лица их) и крила их простерта свыше четырем, коемуждо два сопряжена друг ко другу, и два покрываху верху телесе их, и коеждо прямо лицу своему идяше:</p>
<p>идеже аще бяше дух шествуяй, идяху и не обращахуся.</p>
<p>И посреде животных видение, яко углия огня горящаго, яко видение свещ сообращающихся посреде животных, и свет огня, и от огня исхождаше яко молния:</p>
<p>и животная течаху и обращахуся, яко видение везеково.</p>
<p>И видех, и се, коло едино на земли держащееся животных четырех:</p>
<p>и видение колес и сотворение их, яко видение фарсиса, и подобие едино четырем: и дело их бяше, якоже аще бы было коло в колеси:</p>
<p>на четыри страны их шествоваху: не обращахуся, внегда шествовати им,</p>
<p>ниже хребты их, и высота бяше им. И видех та, и плеща их исполнена очес окрест четырем:</p>
<p>и внегда шествовати животным, шествоваху и колеса держащеся их: и внегда воздвизатися животным от земли, воздвизахуся и колеса.</p>
<p>Идеже аще бяше облак, тамо бяше и дух, еже шествовати: шествоваху и животная, и колеса воздвизахуся с ними, зане дух жизни бяше в колесех.</p>
<p>Внегда идяху сия, идяху (и колеса), и внегда стояти им, стояху (и колеса с ними), и егда воздвизахуся от земли, воздвизахуся с ними (и колеса), яко дух жизни бяше в колесех.</p>
<p>И подобие над главою животных яко твердь, яко видение кристалла, простертое над крилами их свыше:</p>
<p>и под твердию крила их простерта, паряще друг ко другу, комуждо два спряжена, прикрывающе телеса их.</p>
<p>И слышах глас крил их, внегда паряху, яко глас вод многих, яко глас Бога саддаи: и внегда ходити им, глас слова яко глас полка: и внегда стояти им, почиваху крила их.</p>
<p>И се, глас превыше тверди сущия над главою их: внегда стояти им, низпускахуся крила их.</p>
<p>И над твердию, яже над главою их, яко видение камене сапфира, подобие престола на нем, и на подобии престола подобие якоже вид человечь сверху.</p>
<p>И видех яко видение илектра, яко видение огня внутрь его окрест: от видения чресл и выше и от видения чресл даже до долу видех видение огня, и свет его окрест:</p>
<p>яко видение дуги, егда есть на облацех в день дождя, тако стояние света окрест.</p>
<h4>2</h4>
<p>Сие видение подобие славы Господни. И видех, и падох ниц, и слышах глас глаголющаго, и рече ко мне: сыне человечь, стани на ноги твоя, и возглаголю тебе.</p>
<p>И прииде на мя дух, и взя мя, и воздвиже мя, и постави мя на ногах моих, и слышах его глаголюща ко мне.</p>
<p>И рече (Господь) ко мне: сыне человечь, послю тя аз к дому израилеву, огорчевающым мя, иже огорчиша мя: сами и отцы их отвергошася мене до днешняго дне:</p>
<p>и сынове жестоколичнии и твердосердечнии. Аз послю тя к тем, и речеши к ним: тако глаголет адонаи Господь:</p>
<p>аще убо услышат, или убоятся, зане дом огорчеваяй есть, и познают, яко пророк еси ты посреде их.</p>
<p>И ты, сыне человечь, да не убоишися их, ни ужасайся от лица их: зане разсверепеют и обыдут тя окрест, посреде бо скорпиев ты живеши: словес их не убойся и от лица их не ужасайся, зане дом огорчеваяй есть:</p>
<p>и возглаголеши словеса моя к ним, аще убо услышат, или убоятся, зане дом прогневаяй есть.</p>
<p>И ты, сыне человечь, послушай глаголющаго к тебе, не буди огорчеваяй, якоже дом преогорчеваяй: отверзи уста твоя и снеждь, яже аз даю тебе.</p>
<p>И видех, и се, рука простерта ко мне, и в ней свиток книжный:</p>
<p>и разви его предо мною, и в том писана быша предняя и задняя: и вписано бяше в нем рыдание и жалость и горе.</p>
<h4>3</h4>
<p>И рече ко мне: сыне человечь, снеждь свиток сей, и иди и рцы сыном израилевым.</p>
<p>И отверзох уста моя, и напита мя свитком сим</p>
<p>и рече ко мне: сыне человечь, уста твоя снедят, и чрево твое насытится свитка сего даннаго тебе. и снедох его, и бысть во устех моих яко мед сладок.</p>
<p>И рече ко мне: сыне человечь иди и вниди в дом израилев, и глаголи словеса моя к ним:</p>
<p>яко не к людем глубокоречивым и косноязычным посылаемь еси, к дому израилеву,</p>
<p>ниже к людем многим иноязычным, иноречивым, ни тяжким языком сущым, ихже не разумел бы еси словес: аще же и к тацем послал бых тя, то и тии послушали быша тебе:</p>
<p>а дом израилев не восхощет послушати тебе, понеже не хотят слушати мене, яко весь дом израилев непокориви суть и жестокосерди:</p>
<p>и се, дах лице твое сильно противу лица их, и прю твою укреплю противу при их:</p>
<p>и будет, всегда крепчае камене дах прю твою: не убойся их, ни ужасайся лица их, зане дом разгневаяй есть.</p>
<p>И рече ко мне: сыне человечь, вся словеса, яже глаголах с тобою, возми в сердце твое и ушима твоима послушай:</p>
<p>и шед вниди в плен к сыном людий твоих, и речеши к ним и возглаголеши к ним: тако глаголет адонаи Господь: аще убо послушают и аще убо повинутся.</p>
<p>И взя мя дух, и слышах глас за собою труса велика, глаголющих: благословена слава Господня от места его.</p>
<p>И видех глас крил животных скриляющихся друг ко другу, и глас колес держащься их, и глас труса велика.</p>
<p>И дух воздвиже мя и взя мя, и поидох вознесен во устремлении духа моего, и рука Господня бысть на мне крепкая.</p>
<p>И внидох в пленники вознесен, и обыдох живущыя на реце ховар, и седох ту седмь дний, ходя посреде их.</p>
<p>И бысть по седмих днех слово Господне ко мне глаголя:</p>
<p>сыне человечь стража дах тя дому израилеву, да слышиши слово от уст моих и воспретиши им от мене.</p>
<p>Внегда глаголати ми беззаконнику: смертию умреши: и не возвестиши ему, ни соглаголеши, еже остатися беззаконнику и обратитися от пути своего, еже живу быти ему: беззаконник той в беззаконии своем умрет, крове же его от руки твоея взыщу.</p>
<p>И ты аще возвестиши беззаконнику, и не обратится от беззакония своего и от пути своего (беззаконна): той беззаконник во беззаконии своем умрет, а ты душу твою избавиши.</p>
<p>И егда совратится праведник от правд своих и сотворит согрешение: и дам муку пред ним, той умрет, яко ты не воспретил еси ему, и во гресех своих умрет, зане не помянутся правды его, яже сотвори: крове же его от руки твоея взыщу.</p>
<p>Ты же аще возвестиши праведному, еже не согрешити, и той не согрешит: праведный жизнию поживет, яко воспретил еси ему, и ты твою душу избавиши.</p>
<p>И бысть на мне рука Господня, и рече ко мне: востани и изыди на поле, и тамо возглаголется к тебе.</p>
<p>И востах и изыдох на поле: и се, тамо слава Господня стояше, якоже видение и якоже слава Господня, юже видех на реце ховар, и падох на лицы моем.</p>
<p>И прииде на мя дух и постави мя на ногу моею: и глагола ко мне и рече ми: вниди и затворися среде дому твоего.</p>
<p>И ты, сыне человечь, се, дашася на тя узы, и свяжут тя ими, и не изыдеши от среды их:</p>
<p>и язык твой привяжу к гортани твоему, и онемееши и не будеши им в мужа обличения, понеже дом разгневаяй есть:</p>
<p>и внегда глаголати ми к тебе, отверзу уста твоя, и речеши к ним: сия глаголет адонаи Господь: слышай да слышит, и не покаряяйся да не покаряется, зане дом преогорчеваяй есть.</p>
<h4>4</h4>
<p>И ты, сыне человечь, возми себе плинфу и положи ю пред лицем твоим, и да напишеши на ней град Иерусалим,</p>
<p>и да даси окрест его ограждение, и да соградиши над ним забрала и обложиши его острогом, и да поставиши окрест его полки и да учиниши поставления стрельниц окрест:</p>
<p>ты же возми себе сковраду железну, и да положиши ю в стену железну между тобою и между градом, и да уготовиши лице твое нань, и будет в затворе, и затвориши и: знамение сие есть сыном израилевым.</p>
<p>Ты же да спиши на левем боку твоем, и да положиши неправды дому израилева на нем, по числу дний пятьдесят и сто, в няже поспиши на нем, и возмеши неправды их.</p>
<p>И аз дах тебе две неправды их в число дний, в девятьдесят и сто дний, и возмеши неправды дому израилева.</p>
<p>И совершиши сия, и поспиши на десных ребрех твоих второе, и возмеши неправды дому иудина четыредесять дний, день за едино лето положих тебе.</p>
<p>И на заключение Иерусалима да уготоваеши лице твое, и мышцу твою утвердиши, и пророчествовати будеши на него.</p>
<p>И се, аз дах на тя узы, и не превратишися от ребр твоих на ребра твоя, дондеже скончаются дние заключения твоего.</p>
<p>Ты же (сыне человечь) возми себе пшеницу и ячмень, и боб и лящу, и просо и пыро, и вложиши я в сосуд един глинян: и сотвориши я себе в хлебы, и по числу дний, в няже спиши на ребрех твоих, девятьдесят и сто дний ясти будеши оныя.</p>
<p>Ядь же твоя, юже ясти будеши, весом двадесять сикль на день, от времене до времене снеси сия.</p>
<p>И воду мерою пити будеши, и шестую часть ина от времене до времене испиеши.</p>
<p>И опреснок ячменный снеси я, в лайне мотыл человечих сокрыеши я пред очима их</p>
<p>и речеши: сия глаголет Господь Бог израилев: тако снедят сынове израилевы хлеб свой нечист во языцех, аможе разсыплю я.</p>
<p>И рех: никакоже, Господи Боже израилевъ! се, душа моя не осквернилася в нечистоте, и мертвечины и звероядины не ядох от рождения моего даже доныне, ниже вниде во уста моя всякое мясо мерзко и сквернаво.</p>
<p>И рече ко мне: се, дах тебе мотыла говяжая вместо мотыл человечих, и сотвориши хлебы себе в них.</p>
<p>И рече ко мне: сыне человечь, се, аз сотру утверждение хлебное во Иерусалиме, и снедят хлеб весом и во оскудении, и воду мерою и в пагубе испиют,</p>
<p>яко да скудни будут хлебом и водою: и погибнет человек и брат его, и истают в неправдах своих.</p>
<h4>5</h4>
<p>Ты же, сыне человечь, возми себе мечь остр паче бритвы стригущаго, притяжи его себе и возложи его на главу твою и на браду твою: и возми превес весов, и размериши я.</p>
<p>Четвертую часть да сожжеши на огни среде града по исполнению дний затворения:</p>
<p>и да возмеши четвертую часть и сожжеши ю среде града, четвертую же часть содробиши мечем окрест его, и четвертую часть разсыплеши ветром: и мечь извлеку вслед их.</p>
<p>И возмеши оттуду мало их числом и ввяжеши я во одежду твою: и от техже возмеши еще и ввержеши я среде огня и сожжеши я на огни: и от того изыдет огнь на весь дом израилев. и речеши всему дому израилеву:</p>
<p>сия глаголет адонаи Господь: сей Иерусалим, посреде языков положих его, и страны, яже окрест его.</p>
<p>И речеши: измени оправдания моя паче языков, и законы моя паче стран, яже окрест его: понеже оправдания моя отринуша и по законом моим не ходиша в них.</p>
<p>Сего ради тако глаголет адонаи Господь: понеже вина ваша паче язык, иже окрест вас, и не ходисте и законех моих и оправданий моих не сотвористе, но и по судом языческим, яже окрест вас, не сотвористе:</p>
<p>сего ради сия глаголет адонаи Господь: се, аз на тя, и сотворю среде тебе суд пред языки,</p>
<p>и сотворю среде тебе, ихже не сотворих и ихже не сотворю подобных им ктому, по всем мерзостем твоим.</p>
<p>Сего ради отцы снедят чад среде тебе, и чада снедят отцев: и сотворю в тебе суды, и разсею вся оставшая от тебе по всему ветру.</p>
<p>Сего ради живу аз, глаголет адонаи Господь, воистинну понеже святая моя осквернил еси всеми мерзостьми твоими, и аз отрину тя, и не пощадит око мое, и аз не помилую тя.</p>
<p>Четверть тебе смертию потребится, и четверть тебе гладом скончается среде тебе, четверть же тебе падет мечем окрест тебе, четверть же тебе разсыплю по всему ветру, и мечь извлеку вслед их.</p>
<p>И скончается ярость моя и гнев мой на них, и утешуся, и уведят, яко аз Господь глаголах во рвении моем, внегда скончати ми гнев мой на них.</p>
<p>И положу тя в пустыню и во укоризну языком сущым окрест тебе и пред всяким проходящим.</p>
<p>И будеши во стенание и ужас, наказанием и пагубою во языцех, иже окрест тебе, егда сотворю в тебе суды во гнев и в ярость и во отмщение ярости моея: аз Господь глаголах:</p>
<p>и егда послю стрелы глада на ня, и будут во скончание, и послю растлити вы, и глад соберу на вы, и сотру утверждение хлеба твоего,</p>
<p>и испущу на тя глад и звери люты, и умучу тя, смерть же и кровь пройдут сквозе тя, и мечь наведу на тя окрест: аз Господь глаголах.</p>
<h4>6</h4>
<p>И бысть слово Господне ко мне глаголя:</p>
<p>сыне человечь, утверди лице твое к горам израилевым и прорцы к ним,</p>
<p>и речеши: горы израилевы, слышите слово Господне, сия глаголет адонаи Господь горам и холмом, и каменем и дебрем: се, аз наведу на вы мечь, и потребятся высоты вашя:</p>
<p>и сокрушатся требища ваша и кумирницы вашя, и повергу язвеных ваших пред кумиры вашими:</p>
<p>и дам трупы сынов израилевых пред кумиры их и расточу кости вашя окрест требищ ваших.</p>
<p>И во всем селении вашем опустеют грады, и высокая ваша погибнут, яко да потребятся требницы ваши и сокрушатся, и престанут кумиры ваши, и отвергутся кумирницы вашя, и потребятся дела ваша:</p>
<p>и падут язвении посреде вас, и познаете, яко аз Господь.</p>
<p>И оставлю еже быти от вас избегшым от меча во языцех, и в разсыпании вашем во странах,</p>
<p>и помянут мя уцелевшии от вас во языцех, аможе быша пленени: кляхся бо сердцу их блудившему и отставшему от мене и очесем их блудившым вслед начинаний их: и бити имут лица своя о злобах, яже твориша во всех мерзостех своих,</p>
<p>и познают, яко аз Господь не туне глаголах сотворити им вся злая сия.</p>
<p>Тако глаголет адонаи Господь: восплещи рукою и вострепли ногою и рцы: благоже, благоже о всех мерзостех злобы дому израилева: яко мечем и гладом и смертию падут.</p>
<p>Дальнии смертию скончаются, а ближнии мечем падут: оставшии же и обдержимии гладом скончаются: и скончаю гнев мой на них,</p>
<p>и увесте, яко аз Господь, егда будут язвении ваши среде кумир ваших окрест требищ ваших, на всяцем холме высоцем и на всех версех горних, и под дубом сенным и под всяким древом чащным, идеже даяху воню благоухания всем кумиром своим.</p>
<p>И простру руку мою на ня, и положу землю в пагубу и в потребление от пустыни девлафа, от всего селения их: и познаете, яко аз Господь.</p>
<h4>7</h4>
<p>И бысть слово Господне ко мне глаголя:</p>
<p>и ты, сыне человечь, рцы: сия глаголет Господь: земли израилеве конец прииде, конец прииде на четыри краи земли.</p>
<p>Пришел есть конец, ныне конец тебе, и испущу ярость мою на тя, и отмщу тебе по путем твоим, и дам на тя вся мерзости твоя.</p>
<p>Не пощадит око мое на тя, и не помилую, зане путь твой на тя дам, и мерзости твоя среде тебе будут, и увеси, яко аз Господь.</p>
<p>Темже сия глаголет адонаи Господь: зло едино зло, се, идет.</p>
<p>Конец пришел есть, прииде конец, воста на тя, се, прииде.</p>
<p>Прииде плетение на тя жнвущаго на земли: прииде время, приближися день, не с молвою, ниже с болезньми.</p>
<p>Ныне изблизу излию гнев мой на тя и скончаю ярость мою на тебе, и осужду тя по путем твоим и дам на тя вся мерзости твоя.</p>
<p>Не пощадит око мое, и не помилую, зане пути твоя на тя дам, и мерзости твоя посреде тебе будут, и познаеши, яко аз Господь бияй.</p>
<p>Се, день Господень приходит, се, конец пришел есть, изыде плетение, и процвете жезл,</p>
<p>прозябе укоризна, и сокрушит утверждение беззаконника: и не с плищем, ни с потщанием: и не от них суть, и несть красы в них.</p>
<p>Прииде время, приближися день: купуяй да не радуется, и продаяй да не плачется, яко гнев на все множество их.</p>
<p>Занеже притяжаваяй ко продающему ктому не возвратится, и еще в жизни живущему, яко видение на все множество их не возвратится, и человек во очесех жизни своея не укрепится.</p>
<p>Вострубите трубою и разсудите вся, и не будет грядущаго на рать, яко гнев мой на все множество их.</p>
<p>Рать отвне с мечем, глад же и смерть извнутрь: иже на поли мечем скончается, сущих же во граде глад и смерть скончает.</p>
<p>И уцелеют спасеннии от них и будут на горах яко голубицы скорбяще: и всех избию, коегождо в неправдах его.</p>
<p>Вся руки разслабеют, и вся стегна окаляются мокростию.</p>
<p>И препояшутся во вретища, и покрыет я ужас: и на всяцем лицы срам на них, и на всяцей главе плешь.</p>
<p>Сребро их на стогнах повержется, и злато их презрено будет: сребро их и злато не возможет избавити их в день гнева Господня, души их не насытятся, и чрева их не наполнятся, зане казнь неправостей их бысть.</p>
<p>Избранныя утвари в гордыню положиша я, и образы мерзостей своих и гнусности сотвориша от них: сего ради дах оная им в нечистоту.</p>
<p>И предам я в чуждия руце, еже разграбити я, и губителем земли в корысти, и осквернят я.</p>
<p>И отвращу лице мое от них, и осквернят стражбу мою, и внидут в ня неопасно, и осквернят я:</p>
<p>и сотворят мятеж, понеже земля полна суда крове, и град полн беззакония.</p>
<p>И приведу злыя языки, и наследят домы их: и отвращу величание крепости их, и осквернятся святая их.</p>
<p>И моление приидет, и взыщет мира, и не будет.</p>
<p>Горе на горе будет, и весть на весть будет, и не будет видение от пророка, и закон погибнет от жерца и совет от старец.</p>
<p>Царь восплачется, и князь облечется в пагубу, и руки людий земли разслабеют: по путем их сотворю им и по судом их отмщу им, и уразумеют, яко аз Господь.</p>
<h4>8</h4>
<p>И бысть в лето шестое в шестый месяц, в пятый день месяца, аз седех в дому моем, и старейшины иудины седяху предо мною, и бысть на мне рука адоная Господа.</p>
<p>И видех, и се, подобие мужа, от чресл его и даже до низу огнь, от чресл же его в верх его якоже видение зари и яко взор илектра.</p>
<p>И простре подобие руки и взя мя за верх главы моея, и взя мя дух среде земли и среде небесе и веде мя во Иерусалим в видении Божии на преддверие врат внутреннейших зрящих на север, идеже бе столп и образ ревности притяжавающаго.</p>
<p>И се, ту бяше слава Господа Бога израилева по видению, еже видех на поли.</p>
<p>И рече ко мне: сыне человечь, воззри очима твоима на север. И воззрех очима моима на север, и се, от севера ко вратом зрящым на восток требника, идеже образ рвения сего во входе.</p>
<p>И рече ко мне: сыне человечь, видел ли еси, что сии творят? беззакония велика дом израилев творит зде, еже удалятися от святынь моих: и еще обратився узриши болшая беззакония.</p>
<p>И введе мя ко предвратию двора, и видех, и се, скважня едина в стене.</p>
<p>И рече ко мне: сыне человечь, раскопай стену. И раскопах, и се, дверь едина.</p>
<p>И рече ко мне: вниди и виждь беззакония злая, яже творят сии зде.</p>
<p>И внидох и видех, и се, всякое подобие гада и скота, суетная гнушения и всяцыи кумиры дому израилева написани быша на стене всюду около.</p>
<p>И седмьдесят мужей от старейшин дому израилева, и иезониа сын сафанов посреде их стояше пред лицем их, и кийждо кадилницу свою имеяше в руце своей, и дым кадила восхождаше.</p>
<p>И рече ко мне: видел ли еси, сыне человечь, яже старцы дому израилева творят зде, кийждо их на ложи тайнем своем, зане реша: не видит Господь, оставил Господь землю.</p>
<p>И рече ко мне: еще обратися, и узриши беззакония болшая, яже сии творят.</p>
<p>И введе мя в преддверие врат дому Господня зрящих на север: и се, тамо жены седящыя плачущяся о фаммузе.</p>
<p>И рече ко мне: сыне человечь, видел еси, и еще узриши мерзости их болшыя сих.</p>
<p>И введе мя во двор дому Господня внутренний, и в преддверие храма Господня, между еламом и между жертвенником, яко двадесять и пять мужей, задняя своя давших ко храму Господню, и лица их прямо к востоку: и сии покланяются на восток солнцу.</p>
<p>И рече ко мне: видел еси, сыне человечь, еда мало дому иудину, еже творити беззакония, яже сотвориша зде? понеже наполниша землю беззакония, и обратишася разгневати мя: и се, сии простирают лозу аки ругающеся мне:</p>
<p>и аз сотворю им с яростию: не пощадит око мое, и не помилую: и воззовут во ушы мои гласом великим, и не услышу их.</p>
<h4>9</h4>
<p>И возопи во ушы мои гласом великим, глаголя: приближися отмщение града: и кийждо имеяше сосуды истребления в руце своей.</p>
<p>И се, шесть мужей идоша от пути врат высоких зрящих на север, и коемуждо секира (погубления) в руце его: и муж един посреде их облечен в подир, и пояс от сапфира о чреслех его: и внидоша и сташа близ жертвенника медянаго.</p>
<p>И слава Бога израилева взыде от херувимов сущая на них в непокровенное дому: и призва мужа оболчена в подир, иже имеяше на чреслех своих пояс.</p>
<p>И рече Господь к нему: пройди среде града Иерусалима и даждь знамения на лица мужей стенящих и болезнующих о всех беззакониих бывающих среде их.</p>
<p>И сим рече, слышащу мне: идите во град вслед его, изсецыте и не пощадите очима вашима и не помилуйте:</p>
<p>старца и юношу и деву, и младенцы и жены избийте в потребление: а ко всем, на нихже есть знамение, не прикасайтеся: от освященных моих начните. И начаша от мужей старых, иже беша внутрь в дому.</p>
<p>И рече к ним: оскверните дом, и наполните пути мертвецев исходяще, и изсецыте (сущих во граде).</p>
<p>И бысть внегда сечаху их, остах аз и падох ниц, и возопих и рех: горе, (горе,) о, люте мне, адонаю Господи! еда потребляеши ты останки израилевы, егда разливаеши ярость твою на Иерусалим?</p>
<p>И рече ко мне: неправда дому израилева и иудина возвеличися зело зело, яко наполнися земля людий многих, и град наполнися неправд и нечистот, яко реша: оставил есть Господь землю и не видит Господь.</p>
<p>И аз есмь, и не пощадит око мое, ни помилую, пути их на главы их дах.</p>
<p>И се, муж, оболченый в подир и препоясан поясом о чреслех своих, отвещаваше, глаголя: сотворих, якоже заповедал ми еси.</p>
<h4>10</h4>
<p>И видех, и се, верху тверди сущия над главою херувимов, яко камень сапфировый, подобие престола на них.</p>
<p>И рече к мужу облеченому во утварь: вниди среде колес, яже под херувимами, и наполни горсти твоя углия огненнаго от среды херувимов и разсыпли на град. И вниде предо мною:</p>
<p>херувими же стояху одесную дому, внегда вхождаше муж, и облак наполни двор внутренний.</p>
<p>И воздвижеся слава Господня от херувимов в непокровение дому, и наполни дом облак, и двор наполнися сияния славы Господни:</p>
<p>и глас крил херувимских слышашеся даже до внешняго двора, якоже глас Бога саддаи глаголющаго.</p>
<p>И бысть внегда заповедаше мужу облеченому во утварь святую, глаголя: возми огнь от среды колес, иже среде херувимов. И вниде и ста близ колес.</p>
<p>И простре херувим руку свою в средину огня сущаго среде херувимов, и взя и вдаде в руце оболченому во утварь святую, и взя и изыде.</p>
<p>И видех херувимы, и се, подобие рук человечих под крилы их.</p>
<p>И видех, и се, четыри колеса стояху держащеся херувимов: коло едино держашеся единаго херувима, и коло едино держашеся другаго херувима: взор же колес якоже взор камения анфракса:</p>
<p>и взор их подобие едино четырем, акибы было коло в колеси:</p>
<p>внегда идяху, на четыри части их идяху, и не обращахуся внегда идяху: яко, на неже место аще зряше начало едино, идяху (вслед его), и не обращахуся, внегда ити им.</p>
<p>Вся же телеса их и хребты их, и руце их и крила их и колеса полна очес окрест четырех колес.</p>
<p>Колесам же сим воззвася гелгель, слышащу мне.</p>
<p>Четыри же лица коемуждо их: единому лице херувимле, лице же другому лице человечо, третие же лице львово и четвертое лице орлее.</p>
<p>И взяшася херувими: сие есть животное, еже видех на реце ховар.</p>
<p>И егда идяху херувими, идяху и колеса их, и сии держахуся их: и внегда воздвизаху херувими крила своя, еже возвыситися от земли, не обращахуся колеса их, и та держахуся их:</p>
<p>егда стояху тии, стояху и они, и внегда возвышахуся тии, возвышахуся и они с ними: зане дух жизни бе в них.</p>
<p>И изыде слава Господня от непокровения дому и взыде на херувимы.</p>
<p>И воздвигоша херувими крила своя и возвысишася от земли предо мною: егда изыдоша тии, и колеса держахуся их: и сташа над преддверием врат дому Господня, яже противу востоку, и слава Господа Бога израилева бе над ними свыше.</p>
<p>Сие животное есть, еже видех под Богом израилевым на реце ховар, и познах, яко херувими суть.</p>
<p>Четыри лица единому, и четыри крила единому, и подобие рук человечих под крилы их.</p>
<p>И подобие лиц их: сия лица суть, яже видех под славою Бога израилева при реце ховар воззрение их: и сия кождо прямо лицу своему идяху.</p>
<h4>11</h4>
<p>И воздвиже мя дух и возведе мя ко вратом дому Господня, яже прямо зрят на восток: и се, пред преддверием врат яко двадесять и пять мужей: и видех среде их иехонию сына иазерова и фалтию ванеова, старейшины людския.</p>
<p>И рече Господь ко мне: сыне человечь, сии мужие помышляющии суетная и совет творящии лукав во граде сем,</p>
<p>глаголющии: не в нове ли соградишася домове? сей есть коноб, мы же мяса.</p>
<p>Сего ради прорцы на ня, прорцы, сыне человечь.</p>
<p>И нападе на мя дух Господень и рече ко мне: глаголи, сия глаголет Господь: тако рекосте, доме израилев, и умышления духа вашего аз вем:</p>
<p>умножисте мертвецы вашя во граде сем и наполнисте пути его язвенных.</p>
<p>Того ради тако глаголет адонаи Господь: мертвецы ваши, яже избисте среде его, тии суть мяса, а сей коноб есть, и вас изведу от среды его.</p>
<p>Меча боитеся, и мечь наведу на вас, глаголет адонаи Господь:</p>
<p>и изведу вас от среды его и предам вас в руце чуждих и сотворю в вас суд:</p>
<p>мечем падете, на горах израилевых сужду вам, и увесте, яко аз Господь:</p>
<p>той не будет вам в коноб, и вы не будете посреде его в мяса: на горах израилевых сужду вам,</p>
<p>и увесте, яко аз Господь, яко по заповедем моим не ходисте и судов моих не сотвористе, но по обычаем языков сущих окрест вас сотвористе.</p>
<p>И бысть внегда прорицати ми, и фалтиа сын ванеов умре: и падох ниц и возопих гласом великим, глаголя: горе мне, люте мне, адонаю Господи! на скончание ли твориши ты останки израилевы?</p>
<p>И бысть слово Господне ко мне глаголя:</p>
<p>сыне человечь, братия твоя и мужие плена твоего и весь дом израилев скончася, имже рекоша живущии во Иерусалиме: далече удалитеся от Господа, нам дана есть земля в наследие.</p>
<p>Сего ради рекох: сия глаголет адонаи Господь: яко отрину я во языки и разсею я по всей земли, и буду им во освящение мало во странах, аможе внидут тамо.</p>
<p>Сего ради рцы: сия глаголет адонаи Господь: и прииму я от язык и соберу я от стран, идеже разсеях я в них, и дам им землю израилеву:</p>
<p>и внидут тамо и отвергут вся мерзости ея и вся беззакония ея от нея:</p>
<p>и дам им сердце ино и дух нов дам им, и исторгну каменное сердце от плоти их и дам им сердце плотяно,</p>
<p>яко да в заповедех моих ходят и оправдания моя сохранят и сотворят я: и будут ми в люди, и аз им буду в Бога.</p>
<p>А ихже сердце по гнусностем их и по беззаконием их ходит, пути тех на главы их положу, глаголет адонаи Господь.</p>
<p>И воздвигоша херувими крила своя, и колеса держащаяся их: слава же Бога израилева бе на них свыше их.</p>
<p>И взыде слава Господня от среды града и ста на горе, яже бяше прямо града на восток.</p>
<p>И дух взя мя и принесе мя на землю халдейску в пленники, в видении, духом Божиим.</p>
<p>И взыдох от видения, еже видех, и глаголах ко пленником вся словеса Господня, яже показа мне.</p>
<h4>12</h4>
<p>И бысть слово Господне ко мне глаголя:</p>
<p>сыне человечь, посреде неправд их ты живеши, иже очи имут видети, и не видят, и ушы имут, еже слышати, и не слышат, зане дом преогорчеваяй есть.</p>
<p>И ты, сыне человечь, сотвори себе сосуды пленнически, и пленен буди днем пред ними, и преселен буди от места твоего на место другое пред ними, яко да видят, зане дом прогневляяй есть.</p>
<p>И да изнесеши сосуды твоя, яко сосуд пленнический, днем пред очима их: ты же изыдеши в вечер пред ними, якоже исходит пленник.</p>
<p>Прокопай себе стену, и да изыдеши сквозе ю пред ними.</p>
<p>На раменех взят будеши и покровен изыдеши, лице твое покрыеши, и да не видиши земли, понеже чудо тя дах дому израилеву.</p>
<p>И сотворих тако все, елико ми заповеда Господь: и сосуды изнесох яко сосуды пленничы днем, и в вечер прокопах себе стену рукою, и отай изыдох, и на рамена взят бых пред ними.</p>
<p>И бысть слово Господне заутра ко мне глаголя:</p>
<p>сыне человечь, не реша ли к тебе дом израилев, дом прогневляяй: что ты твориши?</p>
<p>Рцы к ним: тако глаголет Господь Бог: ко князю и старейшинам Иерусалимлим, и всему дому израилеву, иже суть среде их,</p>
<p>рцы, яко аз чудеса творю, якоже сотворих, сице им будет: во преселении и во пленении изыдут.</p>
<p>И князь среде их на рамена взят будет, и отай изыдет сквозе стену, и прокопает, еже ему изыти сквозе ю, лице свое покрыет, да не видимь будет очесы, и сам земли не узрит.</p>
<p>И простру мрежу мою нань, и ят будет во одержании моем, и введу его в вавилон в землю халдейску, и не узрит ея, и тамо скончается.</p>
<p>И вся, иже окрест его, помощники его, и вся заступающыя его разсею по всем ветром, и мечь излию вслед их:</p>
<p>и уведят, яко аз Господь, егда разсыплю я во языки и разсею я по странам:</p>
<p>и оставлю от них мужы в число от меча и от глада и от смерти, яко да поведят вся беззакония их во языцех, аможе внидут: и уведят, яко аз Господь.</p>
<p>И бысть слово Господне ко мне глаголя:</p>
<p>сыне человечь, хлеб твой с болезнию снеси и воду твою со страданием и скорбию испиеши.</p>
<p>И речеши к людем земли: сия глаголет адонаи Господь живущым в Иерусалиме на земли израилеве: хлебы своя с недостатком снедят и воду свою с пагубою испиют: яко да погибнет земля со исполнением своим, в нечестии бо вси живущии в ней.</p>
<p>И гради их населеннии опустеют, и земля их в погибель будет, и увесте, яко аз Господь.</p>
<p>И бысть слово Господне ко мне глаголя:</p>
<p>сыне человечь, кая притча сия вам на земли израилеве, глаголющым: долги дни, погибе всякое видение?</p>
<p>Сего ради рцы к ним: тако глаголет адонаи Господь: отвращу притчу сию, и потом не рекут притчи тоя дом израилев, яко речеши к ним: приближишася дние и слово всякаго видения.</p>
<p>Зане не будет ктому всякое видение ложное, и волхвуяй угодная среде сынов израилевых.</p>
<p>Яко аз Господь возглаголю словеса моя, возглаголю и сотворю и не продолжу ктому: во дни вашя, доме прогневаяй, реку слово и сотворю, глаголет адонаи Господь.</p>
<p>И бысть слово Господне ко мне глаголя:</p>
<p>сыне человечь, се, дом израилев преогорчеваяй глаголюще глаголют: видение, еже сей видит, на дни многи, и на времена долга сей прорицает.</p>
<p>Сего ради рцы к ним: сия глаголет Господь Бог: не продолжатся ктому вся словеса моя, яже возглаголю: яко возглаголю слово и сотворю, глаголет адонаи Господь.</p>
<h4>13</h4>
<p>И бысть слово Господне ко мне глаголя:</p>
<p>сыне человечь, прорцы на пророки израилевы прорицающыя и речеши пророком прорицающым от сердца своего, и прорцы и речеши к ним: слышите слово Господне,</p>
<p>сия глаголет адонаи Господь: люте прорицающым от сердца своего, ходящым вслед духа своего, а отнюд не видящым.</p>
<p>Якоже лисицы в пустыни, (тако) пророцы твои (быша), израилю!</p>
<p>Не сташа на тверди и собраша стада к дому израилеву: не восташа глаголющии в день Господень,</p>
<p>видящии ложная и волхвующии суетная, глаголюще: тако глаголет Господь, Господь же не посла их, и начаша возставляти слово.</p>
<p>Не ложное ли убо видение видесте и волхвования суетная рекосте? и глаголете, рече Господь: аз же не глаголах.</p>
<p>Сего ради рцы: сия глаголет адонаи Господь: понеже словеса ваша лжива и волхвования ваша суетна, того ради, се, аз на вы, глаголет адонаи Господь,</p>
<p>и простру руку мою на пророки видящыя лжу и провещавающыя суетная: в наказании людий моих не будут, и в писании дому израилева не впишутся, и в землю израилеву не внидут, и уведят, яко аз адонаи Господь.</p>
<p>Понеже прельстиша людий моих, глаголюще: мир, мир: и не бяше мира: и сей сограждает стену, а они помазуют ю, падется.</p>
<p>Глаголи к помазующым ю: падется, и будет туча потопляющая, и дам камение стрельное в свузы их, и падутся, и ветр воздвижущь размещет, и разсядется.</p>
<p>И се, падеся стена, и не рекут ли к вам: где есть помазание ваше, имже помазасте?</p>
<p>Того ради сия глаголет адонаи Господь: и навергу бурю разоряющую со яростию, и туча потопляющи гневом моим будет, и камение стрельное наведу яростию во скончание:</p>
<p>и раскопаю стену, юже помазасте, и падется, и положу ю на земли, и открыются основания ея, и падется, и скончаетеся со обличением и познаете, яко аз Господь:</p>
<p>и скончаю ярость мою на стене и на помазующих ю, и падет. И рекох к вам: несть стены, ни помазующих ея,</p>
<p>пророцы израилевы, прорицающии на Иерусалим и видящии ему мир, и несть мира, глаголет адонаи Господь.</p>
<p>И ты, сыне человечь, утверди лице твое на дщери людий твоих, на прорицающыя от сердца своего, и прорцы на них,</p>
<p>и речеши: сия глаголет адонаи Господь: горе сшивающым возглавийцы под всякий лакоть руки и сотворяющым покрывала над всякую главу всякаго возраста, еже развратити душы: души развратишася людий моих, и душ снабдеваху:</p>
<p>и осквернавляху мя у людий моих, горсти ради ячмене и ради укруха хлеба, еже избити душы, имже не подобаше умрети, и оживити душы, имже не подобаше жити, провещающе людем моим, послушающым лживых провещаний.</p>
<p>Сего ради сия глаголет Господь: се, аз на возглавия ваша, имиже вы развращаете душы тамо: и отторгну я от мышцей ваших, и послю душы, яже вы развращасте душы их на разсыпание,</p>
<p>и растерзаю покрывала ваша, и отиму люди моя от руки вашея, и ктому не будут в руках ваших на развращение, и познаете, яко аз Господь:</p>
<p>понеже развращасте сердце праведнаго неправедно, аз же не развращах его, и укреплясте руце беззаконнику, еже отнюд не обратитися ему от пути его злаго и живу быти ему,</p>
<p>сего ради не узрите лжи, и волхвования ктому не имате волхвовати: и избавлю люди моя от рук ваших, и увесте, яко аз Господь.</p>
<h4>14</h4>
<p>И приидоша ко мне мужие от старец израилевых и седоша предо мною.</p>
<p>И бысть слово Господне ко мне глаголя:</p>
<p>сыне человечь, мужие сии положиша помышления своя на сердцах своих и мучение неправд своих поставиша пред лицем своим: аще отвещаяй отвещаю им?</p>
<p>Сего ради глаголи к ним и речеши им: сия глаголет адонаи Господь: человек человек от дому израилева, иже аще положит мысли своя в сердцы своем и мучение неправды своея учинит пред лицем своим и приидет ко пророку, аз Господь отвещаю ему о сих, имиже держится мысль его:</p>
<p>яко да уклонят дом израилев по сердцам их удаленым от мене помышленьми их.</p>
<p>Сего ради рцы дому израилеву: сия глаголет Господь Бог: обратитеся и отвратитеся от начинаний ваших и от всех нечестий ваших, и обратите лица ваша ко мне:</p>
<p>зане человек человек от дому израилева и от пришелцев пришедших ко израилеви, иже аще удалится от мене и положит мысли своя на сердцы своем и мучение неправды своея учинит пред лицем своим и приидет ко пророку еже вопросити ему мене, аз Господь отвещаю ему, в немже держится он,</p>
<p>и утвержу лице мое на человека того и положу его в погибель и в потребление и извергу его от среды людий моих, и увесте, яко аз Господь.</p>
<p>И пророк аще прельстится и речет слово, аз Господь прельстих пророка того, и простру руку мою нань и потреблю его от среды людий израилевых.</p>
<p>И приимут неправду свою по неправде вопрошающаго, и по неправде такожде пророку будет,</p>
<p>яко да не прельщается ктому дом израилев от мене, и да не оскверняются ктому во всех гресех своих, и будут ми в люди, аз же буду им в Бога, глаголет адонаи Господь.</p>
<p>И бысть слово Господне ко мне глаголя:</p>
<p>сыне человечь, земля аще согрешит ми, еже пастися грехом, и простру руку мою на ню и сотру утверждение хлебное и пущу на ню глад и возму с нея человеки и скоты,</p>
<p>и аще будут сии трие мужие среде ея, ное и даниил и иов, тии во правде своей спасутся, глаголет адонаи Господь:</p>
<p>аще и звери злыя напущу на землю и умучу ю, и будет в пагубу, и не будет проходящаго сквозе ю от лица зверей,</p>
<p>и аще будут трие сии мужие среде ея, живу аз, глаголет адонаи Господь, ни сынове, ни дщери их спасутся, но токмо сии едини спасутся, а земля в потребление будет:</p>
<p>аще же наведу на ту землю мечь и реку: мечь да пройдет землю, и возму от нея человека и скота,</p>
<p>и трие мужие сии будут среде ея, живу аз, глаголет адонаи Господь, не избавят ни сынов, ни дщерей своих, но тии едини спасутся:</p>
<p>аще же и смерть пущу на землю ону и излию ярость мою на ню в крови, еже потребити от нея человеки и скоты,</p>
<p>ное же и даниил и иов будут посреде ея, живу аз, глаголет адонаи Господь, ни сынове, ни дщери не останут им, тии же во правде своей спасутся и избавят душы своя.</p>
<p>Сия глаголет адонаи Господь: аще же и четыри мести моя лютыя пущу на Иерусалима, мечь и глад, и звери люты и смерть, еже потребити от него человеки и скоты,</p>
<p>и се, оставлени в нем спасеннии от него, сии изведут сыны и дщери: се, тии изыдут к вам, и узрите пути их и помышления их, и раскаетеся о злых, яже наведох на Иерусалим, вся злая, яже наведох нань,</p>
<p>и утешат вас: понеже узрите пути их и помышления их, и уразумеете, яко не всуе сотворил есмь вся, елика сотворих в нем, глаголет адонаи Господь.</p>
<h4>15</h4>
<p>И бысть слово Господне ко мне глаголя:</p>
<p>сыне человечь, что было бы древо лозное от всех древес гроздных, сущих во древесех дубравных?</p>
<p>Аще возмут от него древо, еже сотворити дело? и аще возмут кол от него, еже обесити на нем кий либо сосуд?</p>
<p>Разве еже огневи предастся на потребление, летнее очищение его потребляет огнь, и изчезает до конца: еда потребно будет на дело?</p>
<p>И еще целу ему сущу не будет на дело, кольми паче аще огнь е попалит до конца, будет ли на дело потом?</p>
<p>Сего ради рцы: сице глаголет Господь Бог: якоже лоза виноградная во древех дубравных, юже дах на потребление огневи, тако дам живущыя во Иерусалиме:</p>
<p>и дам лице мое на ня, от огня изыдут, и огнь пояст я: и уведят, яко аз Господь, егда утвержду лице мое на них:</p>
<p>и дам землю в пагубу, зане впадоша в грех, глаголет адонаи Господь.</p>
<h4>16</h4>
<p>И бысть слово Господне ко мне глаголя:</p>
<p>сыне человечь, засвидетелствуй Иерусалиму беззакония его</p>
<p>и речеши: сия глаголет адонаи Господь дщери Иерусалимстей: корень твой и бытие твое от земли хананейски: отец твой аморреанин и мати твоя хеттеаныня:</p>
<p>и рождение твое, в оньже день родилася еси, не обязаша сосец твоих, и водою не омыша тя на спасение, ни солию осолиша, ниже пеленами повиша:</p>
<p>и не пощаде тебе око мое, еже сотворити тебе едино от всех сих, пострадати что о тебе, и отвержена была еси на лице поля стропотством души твоея, в день в оньже родилася еси.</p>
<p>И проидох сквозе тя и видех тя смешену во крови твоей и рекох ти: от крове твоея жива буди: и рекох тебе: во крови твоей живот твой:</p>
<p>умножайся, якоже прозябение селное дах тя, и умножилася еси и возвеличилася и вошла еси во грады градов: сосцы твои возрастоша, и власи твои просветлеша, ты же была еси нага и без красы.</p>
<p>И проидох сквозе тя и видех тя: и се, время твое, яко время витающих: и прострох криле мои на тя и прикрых студ твой, и кляхся тебе и внидох в завет с тобою, глаголет адонаи Господь, и была еси мне:</p>
<p>и омых тя водою и ополосках кровь твою от тебе и помазах тя елеем,</p>
<p>и облекох тя в пестроты и обух тя в червлены, и препоясах тя виссоном и возложих на тя трихаптон,</p>
<p>и украсих тя утварию и возложих запястие на руце твои и гривну на выю твою,</p>
<p>и дах усерязи на ноздри твоя и колца во ушы твои и венец хвалы на главу твою:</p>
<p>и украшенна была еси златом и сребром, и одежды твоя виссонны и трихапты и испещрения, семидал и мед и масло яла еси, и была еси добра зело зело, и управилася еси на царство:</p>
<p>и изыде имя твое во языки в доброте твоей, зане совершенно бе лепотою в красоте, юже учиних на тебе, глаголет адонаи Господь.</p>
<p>Ты же уповала еси на доброту твою и соблудила еси во имени твоем и излияла еси блужение твое на всякаго мимоходящаго, тому была еси, емуже не подобаше:</p>
<p>и взяла еси от риз твоих и сотворила себе кумиры сошвеныя и соблудила еси с ними, и не внидеши, и не будет.</p>
<p>И взяла еси сосуды хвалы твоея от сребра моего и злата моего, от нихже дах тебе, и сотворила себе образы мужески, и соблудила еси в них.</p>
<p>И взяла еси ризы своя испещренныя и одеялася еси в ня, и масло мое и фимиам мой положила еси пред лицем их,</p>
<p>и хлебы моя, яже дах тебе, семидалом и маслом и медом напитах тя, и положила еси та пред лицем их в воню благоухания. И бысть по сих, глаголет адонаи Господь,</p>
<p>и взяла еси сыны твоя и дщери твоя, яже родила еси, и заклала еси им в потребление. Еда мало соблудила еси?</p>
<p>И заклала еси чада твоя и дала еси я, внегда принесла еси их на жертву им.</p>
<p>Сие паче всякаго блуда твоего и гнусностей твоих: и не помянула еси дний младенства твоего, егда была еси нага и безобразна, и смешена во крови твоей жила еси.</p>
<p>И бысть по всех злобах твоих, горе горе тебе, глаголет адонаи Господь,</p>
<p>и создала еси себе храм блуднический и сотворила себе полагания на всех стогнах:</p>
<p>и в начале всякаго пути создала еси блудилища своя и растлила доброту твою, и разложила голени твоя всякому мимоходящему и умножила еси блуд твой:</p>
<p>и соблудила с сынми египетскими соседы твоими дебелоплотными, и многажды блудила еси, еже разгневати мя.</p>
<p>И се, простру руку мою на тя и отвергу законы твоя и предам тя душам ненавидящым тебе, дщерем иноплеменников, совращающым тя с пути твоего, имже нечествовала еси.</p>
<p>И соблудила еси с сынми ассировыми и ниже тако насытилася еси: и соблудила и не насытилася,</p>
<p>и умножила заветы твоя ко земли хананейстей, халдейстей, и ниже в сих насытилася еси.</p>
<p>Что сотворю сердцу твоему, глаголет адонаи Господь, внегда твориши вся сия дела жены блудницы продерзыя? И соблудила еси трегубо во дщерех твоих.</p>
<p>Егда соградила еси блудилище твое в начале всякаго пути и высокая твоя сотворила еси на всех стогнах, и не была яко блудница собирающая наем.</p>
<p>Жена любодейница подобна тебе, от мужа своего вземлющи наем,</p>
<p>всем блудившым с нею даяше наем: и ты дала еси наем всем рачителем твоим и обременяла их, еже приходити им к тебе отвсюду в блужения твоя.</p>
<p>И бысть в тебе сопротивно обычаю женску во блужении твоем, и с тобою соблудившым, вместо еже бы дати тебе наем, и наем не дадеся тебе, и бысть в тебе сопротивно.</p>
<p>Сего ради слыши, блуднице, слово Господне.</p>
<p>Сия глаголет адонаи Господь: зане излияла еси медь твою, и открыется срам твой во блужении твоем ко рачителем твоим, и во вся помышления беззаконий твоих, и во крови чад твоих, яже дала еси им:</p>
<p>сего ради, се, аз на тя соберу вся похотники твоя, с нимиже смесилася еси, и всех, ихже любила еси, со всеми, ихже ненавидела еси: и соберу я на тя отвсюду и открыю злобы твоя к ним, и узрят весь срам твой.</p>
<p>И отмщу ти отмщением любодейцы и проливающия кровь, и положу тя во крови ярости и рвения,</p>
<p>и предам тя в руце их, и раскопают блудилище твое и разорят высокая твоя, и совлекут с тебе ризы твоя и возмут сосуды хвалы твоея, и оставят тя нагу и безстудну:</p>
<p>и приведут на тя народы, и побиют тебе камением и изсекут тя мечьми своими,</p>
<p>и запалят домы твоя огнем и сотворят в тебе отмщение пред женами многими: и обращу тя от блужения, и найма ктому не даси.</p>
<p>И послю ярость мою на тя, и отимется рвение мое от тебе: и почию и ктому не попекуся.</p>
<p>Понеже не помянула еси дний младенства твоего и опечалила мя во всех сих: и се, аз пути твоя на главу твою дах, глаголет адонаи Господь: и тако сотворила еси нечестие по всем беззаконием твоим.</p>
<p>Сия суть вся, елика рекоша на тя в притчи, глаголюще: якоже мати, тако и дщерь.</p>
<p>Дщерь матере твоея ты еси, отринувшая мужа своего и чада своя: и сестры сестр твоих, отринувшыя мужей своих и чад своих: мати ваша хеттеаныня, а отец ваш аморрей:</p>
<p>сестра ваша старейшая самариа, та и дщери ея живущыя ошуюю тебе: и сестра твоя меншая, живущая одесную тебе, содома и дщери ея.</p>
<p>Но ниже по путем их ходила еси, ниже сотворила по беззаконием их поне мало, и превозшла еси их во всех путех твоих.</p>
<p>Живу аз, глаголет адонаи Господь, не сотворила содома сия сестра твоя и дщери ея, якоже ты сотворила и дщери твоя.</p>
<p>Обаче сие беззаконие содомы сестры твоея, гордость в сытости хлеба и во изюбилии вина, и сластолюбствоваша та и дщери ея: сие бяше ей и дщерем ея: и руки убогому и нищему не подаяху,</p>
<p>и величахуся, и сотвориша беззакония предо мною: и отвергох я якоже видех.</p>
<p>Самариа же пол грехов твоих не согреши: и умножила еси беззакония твоя паче онех, и оправдала еси сестры твоя во всех беззакониих твоих, яже сотворила еси.</p>
<p>И ты приими мучение твое, в немже растлила еси сестры твоя во гресех твоих, имиже беззаконновала паче тех, и оправдала их паче тебе: и ты посрамися и приими безчестие твое, внегда оправдати тебе сестры твоя.</p>
<p>И обращу обращения их, обращение содомы и дщерей ея, и обращение самарии и дщерей ея, и обращу обращение твое среде их,</p>
<p>яко да приимеши мучение твое и безчестна будеши от всех, яже сотворила еси во разгневании моем.</p>
<p>И сестра твоя содома и дщери ея возставятся, якоже беша исперва: и самариа и дщери ея возставятся, якоже беша исперва: и ты и дщери твоя возставитеся, якоже бесте прежде.</p>
<p>И не была содома сестра твоя во слышание во устех твоих во днех гордыни твоея,</p>
<p>прежде откровения злоб твоих, якоже ныне укоризна еси дщерей сирских и всех сущих окрест ея дщерей иноплеменничих одержащих тя окрест:</p>
<p>нечестия твоя и беззакония твоя ты понесла еси я, глаголет Господь.</p>
<p>Сия глаголет адонаи Господь: и сотворю в тебе, якоже сотворила еси, якоже презрела еси еже преступити завет мой:</p>
<p>и воспомяну аз завет мой, иже с тобою во днех младенства твоего, и возставлю тебе завет вечный:</p>
<p>и помянеши пути твоя и безчестна будеши, внегда поймеши сестры твоя старейшыя со юнейшими твоими, и дам я тебе на созидание, но не от завета твоего:</p>
<p>и возставлю аз завет мой с тобою, и увеси, яко аз Господь:</p>
<p>яко да помянеши и усрамишися, и не будет тебе ктому отверсти уст твоих от лица безчестия твоего, егда милостив буду тебе по всем, елика сотворила еси, глаголет адонаи Господь.</p>
<h4>17</h4>
<p>И бысть слово Господне ко мне глаголя:</p>
<p>сыне человечь, повеждь повесть и рцы притчу на дом израилев,</p>
<p>и речеши: сия глаголет адонаи Господь: орел великий, великокрилый, долгий протяжением, исполнь ногтей, иже имать повеление внити в ливан, и взя избранныя кедра,</p>
<p>и верхи мягкости острога, и принесе я в землю хананейску, во граде огражденнем положи я:</p>
<p>и взя от семене земнаго и даде е на поли плодне, (да утвердит корение) над водами многими, видено учини е:</p>
<p>и прозябе и бысть в виноград немощен и мал величеством, еже являтися лозию его на нем, и корение его под ним бяше: и бысть в виноград, и сотвори розги, и простре отрасли своя.</p>
<p>И бысть орел другий велик, великокрилный, мног ногтьми, и се, виноград сей оплетаяся об нем: и корение его к нему, и лозие свое испусти ему, еже напаяти себе со грудием сада своего.</p>
<p>На поли добре, на воде мнозе питается той, еже сотворити прозябения и приносити плод, еже быти в виноград велик.</p>
<p>Сего ради рцы: сия глаголет адонаи Господь: еда исправится? не корение ли мягкоты его и плод изгниет? и изсхнут вся леторасли его, и не мышцею ли великою, ни людьми многими еже исторгнути его из корения его?</p>
<p>И се, тыет: еда успеет? не абие ли, егда коснется ему ветр знойный, посхнет сухотою? со грудием прозябения своего изсхнет.</p>
<p>И бысть слово Господне ко мне глаголя:</p>
<p>сыне человечь, рцы ко дому прогневляющему мя: не весте ли, что суть сия? рцы им: се, грядет царь вавилонск на Иерусалим, и возмет царя его и князя его, и отведет я к себе в вавилон:</p>
<p>и поймет от племене царска, и завещает с ним завет, и введет его в клятве, и старейшины земли возмет,</p>
<p>еже быти в царство немощно, еже весьма не возноситися, (но) хранити завет его и стояти в нем:</p>
<p>и отвержется от него посылая послы своя во египет дати ему кони и люди многи: еда исправит? спасется ли творяй сопротивная? и преступаяй завет спасется ли?</p>
<p>Живу аз, глаголет адонаи Господь, аще не на месте, идеже царь воцаривый его, иже похули клятву мою и иже преступи завет мой, с ним среде вавилона скончается.</p>
<p>И не в силе велицей, ниже в народе мнозе сотворит с ним фараон брань во острозе и в сограждении стрельниц, еже изяти душы многи.</p>
<p>И похули клятву, еже преступити завет, и се, даде руку свою и вся сия сотвори ему: не спасется.</p>
<p>Сего ради рцы: сия глаголет адонаи Господь: живу аз, аще не клятву мою, юже похули, и завет мой, егоже преступи, дам на главу его:</p>
<p>и простру мрежу мою нань, и ят будет во одержании ея: и приведу его в вавилон и разсуждуся с ним тамо о неправде его, еюже неправдова ко мне:</p>
<p>и вси избегшии его и вси избраннии со всеми ополчении его мечем падут, и вся оставшая их разсею по всему ветру, и увесте, яко аз Господь глаголах.</p>
<p>Сего ради сия глаголет адонаи Господь: и возму аз от избранных кедра высокаго от верха и дам от главы отраслей его, сердца их остружу и насажду аз на горе высоце:</p>
<p>и повешу и в горе высоце израилеве и насажду и, и прорастит отрасль и сотворит плод и будет в кедр велик: и почиет под ним всяк зверь, и под сению его почиет всяка птица, и лозие его паки устроятся:</p>
<p>и увесть всяко древо полевое, яко аз Господь смиряяй древо высокое и возносяй древо смиренное, и изсушаяй древо зеленое и проращаяй древо сухое: аз Господь глаголах и сотворю.</p>
<h4>18</h4>
<p>И бысть слово Господне ко мне глаголя:</p>
<p>сыне человечь, что вам притча сия на земли израилеве, глаголющым: отцы ядоша терпкое, а зубом чад их оскомины быша?</p>
<p>Живу аз, глаголет адонаи Господь, аще будет еще глаголема притча сия во израили.</p>
<p>Яко вся душы моя суть, якоже душа отча, тако и душа сыновня, моя суть: душа, яже согрешит, та умрет, и зобавшаго пародки зубы оскоминны будут.</p>
<p>Человек же, иже есть праведен творяй суд и правду,</p>
<p>на горах не снесть и очес своих не воздвигнет на кумиры дому израилева, и жены ближняго своего не осквернавит и к жене в месячных сущей не приближится,</p>
<p>и человеку не насильствует, залог должнику отдаст и хищением не восхитит, хлеб свой алчному даст и нагаго облечет в ризу,</p>
<p>и сребра своего в лихву не даст и прибытка не возмет, и от неправды отвратит руку свою и суд сотворит между мужем и ближним своим,</p>
<p>и в заповедех моих ходил и оправдания моя снабдел, еже творити та: праведен сей есть, жизнию жити имать, глаголет адонаи Господь.</p>
<p>И аще родит сына губителя, проливающаго кровь и творяща грехи,</p>
<p>в путь отца своего праведнаго не ходил, но и на горах пожре, и жену ближняго своего осквернавил,</p>
<p>и убогаго и нищаго преобиде, и хищением восхитил и залога не отдал, и к кумиром положи очи свои, беззакония сотвори,</p>
<p>с лихвою даде и с примножением приял, сей жизнию не поживет: вся сия беззакония сотвори, смертию умрет, кровь его на нем будет.</p>
<p>Аще же родит сына, он же увидит вся грехи отца своего, яже сотворил есть, и убоится и не сотворит по ним,</p>
<p>на горах не снесть и очес своих не положит к кумиром дому израилева, и жены подруга своего не осквернавит</p>
<p>и человека не насильствует, и залога не удержит и хищением не восхитит, хлеб свои алчному даст и нага одеет ризою,</p>
<p>и от неправды отвратит руку свою, лихвы и примножения не возмет, правду сотворит и в заповедех моих ходити будет: не скончается в неправдах отца своего, (но) жизнию поживет.</p>
<p>Отец же его аще скорбию оскорбит и хищением восхитит, сопротивная сотворит посреде людий моих, и умрет в неправдах своих.</p>
<p>И речете: что яко не взя сын неправды отца своего? Понеже сын правду и милость сотвори, вся законы моя соблюде и сотвори я, жизнию поживет.</p>
<p>Душа же согрешающая, та умрет: сын не возмет неправды отца своего, и отец не возмет неправды сына своего: правда праведнаго на нем будет, и беззаконие беззаконника на нем будет.</p>
<p>И беззаконник аще обратится от всех беззаконий своих, яже сотворил, и сохранит вся заповеди моя и сотворит суд и правду и милость, жизнию поживет и не умрет:</p>
<p>вся согрешения его, елика сотворил, не помянутся ему: но в правде своей, юже сотворил, жив будет.</p>
<p>Еда хотением восхощу смерти грешника, глаголет адонаи Господь, а не еже обратитися ему от пути зла и живу быти ему?</p>
<p>И аще совратится праведник от правды своея и сотворит неправду по всем беззаконием, яже сотворил беззаконник, вся правды его, яже сотворил есть, не помянутся: в преступлении своем, имже преступи, и во гресех своих, имиже согреши, в них умрет.</p>
<p>И рекосте: не управится путь Господень. Слышите убо, весь дом израилев, еда путь мой не управится? ваш ли путь убо управится?</p>
<p>Егда совратится праведник от правды своея и сотворит грех, и умрет в преступлении, еже сотворил, в том умрет.</p>
<p>И егда обратится беззаконник от беззакония своего, еже сотворил, и сотворит суд и правду, той душу свою снабдел есть:</p>
<p>и виде и обратися от всех беззаконии своих, яже сотвори, жизнию поживет и не умрет.</p>
<p>И глаголет дом израилев: не управится путь Господень. Еда путь мой не управляется? о, доме израилев, убо ваш ли путь управляется?</p>
<p>(Сего ради) комуждо по пути его сужду вам, доме израилев, глаголет адонаи Господь: обратитеся и отвержитеся от всех нечестий ваших, и не будут вам неправды в мучение:</p>
<p>отвержите от себе вся нечестия ваша, имиже нечествовасте ко мне, и сотворите себе сердце ново и дух нов, и сотворите вся заповеди моя: и вскую умираете, доме израилев? глаголет Господь.</p>
<p>Понеже не хощу смерти грешника умирающаго, глаголет адонаи Господь, но еже обратитися ему от пути своего и жити души его, глаголет адонаи Господь: обратитеся убо, и живи будете.</p>
<h4>19</h4>
<p>Ты же, сыне человечь, возми плачь на князи израилевы,</p>
<p>и речеши: почто мати твоя львица среде львов почи, посреде львов умножи львичища своя?</p>
<p>И отскочи един от львичищ ея и бысть лев, и научися восхищати восхищения и человеки снеде.</p>
<p>И слышаша о нем языцы, и ят бысть в растлении их, и приведоша его во узде во египет.</p>
<p>И виде, яко отведен бысть от нея, и погибе чаяние ея: и взя инаго от львичищ своих и львом учини его,</p>
<p>и живяше посреде львов, бысть лев и научися восхищати восхищения: человеки изяде,</p>
<p>и пасяшеся в лютости своей, и грады их пусты постави, и погуби землю и исполнение ея гласом рыкания своего.</p>
<p>И даша нань языцы окрест от стран и простроша нань мрежи своя, и в погублении их ят бысть.</p>
<p>И положиша его во узде и в клети, приведоша его ко царю вавилонску и ввергоша его в темницу, яко да не слышится глас его ктому на горах израилевых.</p>
<p>Мати твоя яко виноград и яко цвет шипчан на воде насажден, плод его и отрасль его бысть от воды многи.</p>
<p>И бысть ему жезл крепости над племенем старейшин, и вознесеся в величии своем среде лозия: и виде величество свое во множестве лозия своего,</p>
<p>и обломися в ярости, и на землю повержен бысть, и ветр знойный изсуши плоды его: увядоша, и изсше жезл крепости его: огнь потреби его.</p>
<p>И ныне насадиша его в пустыни, на земли безводне.</p>
<p>И изыде огнь от жезла избранных его и пояде и, и не бе в нем жезла крепости его: племя в притчу плача есть, и будет плачь.</p>
<h4>20</h4>
<p>И бысть в лето седмое, в пятый месяц, в десятый день месяца, приидоша мужие от старейшин дому израилева вопросити Господа и седоша пред лицем моим.</p>
<p>И бысть слово Господне ко мне глаголя:</p>
<p>сыне человечь, глаголи ко старейшинам дому израилева и речеши к ним: тако глаголет адонаи Господь: еда вопросити мене вы приходите? живу аз, аще отвещаю вам, глаголет адонаи Господь.</p>
<p>Аще отмщением отмщу им: сыне человечь, беззакония отец их засвидетелствуй им,</p>
<p>и речеши к ним: сия глаголет адонаи Господь: от негоже дне избрах дом израилев, и уведен бых племени дому иаковля и познан бых им во земли египетстей, и приях я рукою моею глаголя: аз Господь Бог ваш:</p>
<p>в той день подях я рукою моею, еже извести я из земли египетския в землю, юже уготовах им, землю кипящую млеком и медом, сот есть паче всех земель,</p>
<p>и рекох к ним: кийждо мерзости от очес своих отвержите и во творениих египетских не оскверняйтеся, аз Господь Бог ваш.</p>
<p>И отвергошася мене и не хотеша послушати мя: кийждо мерзостей от очес своих не отвергоша и творений египетских не оставиша. И рекох, еже излияти ярость мою на ня и скончати гнев мой на них среде земли египетския.</p>
<p>И сотворих, яко да имя мое весьма не осквернится пред языки, в нихже суть тии среде их, в нихже познан бых им пред лицем их, еже извести я из земли египетския.</p>
<p>И изведох я из земли египетския и введох я в пустыню,</p>
<p>и дах им заповеди моя, и оправдания моя явих им, яже аще сотворит человек, жив будет в них:</p>
<p>и субботы моя дах им, еже быти в знамение между мною и между ими, еже разумети им, яко аз Господь освящаяй их.</p>
<p>И глаголах ко дому израилеву в пустыни: в заповедех моих ходите и оправдания моя сохраните, еже творити я, яже сотворит человек и жив будет в них. И разгнева мя дом израилев в пустыни: в заповедех бо моих не ходиша и оправдания моя отвергоша, яже сотворит человек и жив будет в них: и субботы моя оскверниша зело. И рекох, еже излияти ярость мою на ня в пустыни, еже потребити их.</p>
<p>И сотворих, яко да весьма имя мое не осквернится пред языки, из нихже изведох я пред очима их.</p>
<p>И аз воздвигох руку мою на ня в пустыни весьма, еже не ввести их в землю, юже дах им, в землю текущую млеком и медом, сот есть паче всея земли:</p>
<p>понеже судбы моя отвергоша и в заповедех моих не ходиша, и субботы моя оскверниша и вслед помышлений сердца своего хождаху.</p>
<p>И пощаде я око мое, еже потребити их, и не сотворих им скончания в пустыни.</p>
<p>И рекох ко чадом их в пустыни: в законех отец ваших не ходите и оправданий их не храните, и ко творением египетским не примешайтеся и не оскверняйтеся:</p>
<p>аз Господь Бог ваш: в заповедех моих ходите, и оправдания моя снабдите и творите я,</p>
<p>и субботы моя освящайте и будет в знамение между мною и между вами, еже ведети вам, яко аз Господь Бог ваш.</p>
<p>И разгневаша мя, и чада их в заповедех моих не ходиша и оправданий моих не снабдеша, еже творити я: сия бо сотворив человек жив будет в них: и субботы моя оскверниша зело. И рекох: излию ярость мою на ня, еже скончати гнев мой на них в пустыни.</p>
<p>И сотворих, яко да имя мое весьма не осквернавится пред языки, от нихже изведох я пред очима их.</p>
<p>И аз воздвигох руку мою на ня в пустыни, еже расточити я во языцех и разсеяти я во странах,</p>
<p>понеже оправданий моих не сотвориша и заповеди моя отринуша и субботы моя оскверниша, и вслед кумиров отец их быша очеса их.</p>
<p>И дах им заповеди не добры и оправдания, в нихже не будут живи:</p>
<p>и оскверню я в даяниих их, внегда проводити (им) всякое разверзающее ложесна, да погублю их, да уразумеют, яко аз Господь.</p>
<p>Сего ради глаголи к дому израилеву, сыне человечь, и речеши к ним: сия глаголет адонаи Господь: даже до сего разгневаша мя отцы ваши во гресех своих, имиже согрешиша ко мне:</p>
<p>и введох я в землю, в нюже воздвигох руку мою, еже дати ю им: и видеша всяк холм высок и всяко древо присенное, и пожроша тамо богом своим и учиниша тамо ярость даров своих, и положиша тамо воню благовония своего и возлияша тамо возлияния своя.</p>
<p>И рекох к ним: что суть аввама, яко вы входите тамо? и прозваша имя ему аввама даже до днешняго дне.</p>
<p>Сего ради рцы к дому израилеву: сия глаголет адонаи Господь: аще во беззакониих отец ваших вы оскверняетеся и вслед мерзостей их вы соблуждаете,</p>
<p>и в приношении даров ваших и в нароцех ваших, егда проходят чада ваша сквозе огнь: вы оскверняетеся во всех кумирех ваших даже до днешняго дне, и аз отвещаю ли вам, доме израилев? Живу аз, глаголет адонаи Господь, аще отвещаю вам и аще взыдет на дух ваш сие.</p>
<p>И не будет, якоже вы глаголете: будем, якоже языцы и якоже племена земная, служити древу и камению.</p>
<p>Сего ради живу аз, глаголет адонаи Господь, аще не рукою крепкою и мышцею высокою и в ярости излиянней царствовати буду над вами:</p>
<p>и изведу вы от людий и прииму вы от стран, в нихже бесте разсеяни, рукою крепкою и мышцею высокою и яростию излиянною,</p>
<p>и приведу вас в пустыню людскую и разсуждуся с вами тамо лицем к лицу:</p>
<p>якоже судихся со отцы вашими в пустыни земли египетския, тако сужду и вам, глаголет адонаи Господь:</p>
<p>и проведу вы под жезлом моим и введу вы в числе завета,</p>
<p>и изберу от вас нечестивыя и отвергшыяся: из земли бо обитания их изведу я, и в землю израилеву не внидут, и познаете, яко аз Господь Бог.</p>
<p>Вы же, доме израилев, сице глаголет адонаи Господь: кийждо кумиры своя отимите, и потом аще послушаете мене, и имене моего святаго не осквернавите ксему в дарех ваших и рукотворениих ваших:</p>
<p>понеже на горе моей святей, на горе высоце израилеве, глаголет адонаи Господь, тамо послужат ми весь дом израилев до конца на земли, и тамо прииму я и тамо присещу на приношения ваша и начатки обетов ваших во всех освященных ваших.</p>
<p>В воню благовония прииму вы, егда изведу вы из людий и прииму вы от стран, в няже расточени бысте, и освящуся в вас пред очима людскима:</p>
<p>и увесте, яко аз Господь, егда введу вы в землю израилеву, в землю, на нюже воздвигох руку мою дати ю отцем вашым:</p>
<p>и помянете тамо пути вашя и вся мерзкия грехи вашя, в нихже осквернистеся, и посрамите лица ваша во всех злобах ваших, яже сотвористе:</p>
<p>и познаете, яко аз Господь, егда сотворю вам тако, яко да имя мое не осквернится по путем вашым злым и по рукотворением вашым растленным, доме израилев, глаголет адонаи Господь.</p>
<p>И бысть слово Господне ко мне глаголя:</p>
<p>сыне человечь, утверди лице твое на юг и воззри на дарома, и прорцы на дубраву старейшину нагева</p>
<p>и речеши дубраве нагевове: слыши слово Господне, сия глаголет адонаи Господь: се, аз возгнещу в тебе огнь, и пожжет в тебе всяко древо зеленое и всяко древо сухое, не угаснет пламень разжженый, и изгорит в нем всяко лице от полудне до севера,</p>
<p>и увесть всяка плоть, яко аз Господь разжегох его, и не угаснет.</p>
<p>И рекох: никакоже, Господи, Господи! сии глаголют ко мне: не притча ли есть сия глаголема?</p>
<h4>21</h4>
<p>И бысть слово Господне ко мне глаголя:</p>
<p>сего ради прорцы, сыне человечь, и утверди лице твое на Иерусалим и воззри на святыни их, и прорцы на землю израилеву,</p>
<p>и речеши ко земли израилеве: сия глаголет адонаи Господь: се, аз на тя, и извлеку мечь мой из ножен его, и потреблю от тебе неправеднаго и беззаконнаго.</p>
<p>Понеже потреблю от тебе неправеднаго и беззаконника, тако изыдет мечь мой из ножен своих на всяку плоть от юга даже до севера,</p>
<p>и увесть всяка плоть, яко аз Господь извлекох мечь мой из ножен его, и ктому не возвратится.</p>
<p>И ты, сыне человечь, воздохни в сокрушении чресл твоих и в болезнех возстени пред очима их.</p>
<p>И будет, аще рекут к тебе: чесо ради ты стенеши? и речеши: о возвещении, яко грядет: и сокрушится всяко сердце, и ослабеют вся руки, и издшет всяка плоть и всяк дух, и вся стегна осквернавятся мокротою: се, грядет и будет, глаголет адонаи Господь.</p>
<p>И быти слово Господне ко мне глаголя:</p>
<p>сыне человечь, прорцы и речеши: сия глаголет адонаи Господь: рцы: мечу, мечу! изострися и разярися,</p>
<p>яко да изсечеши сечения: изострися, яко да будеши в блещание и готов на разсыпание: сецы, изничтожай, отрини всякое древо.</p>
<p>И даде его уготованна, еже держати в руках его: наострился мечь, готов есть, еже дан быти в руце секущаго.</p>
<p>Возопий и восплачися, сыне человечь, яко сей бысть в людех моих, сей во всех старейшинах израилевых: обитающии близ под мечь быша с людьми моими: сего ради восплещи рукама твоима,</p>
<p>яко оправдася. И что, аще и племя отринется? Не будет, глаголет адонаи Господь.</p>
<p>И ты, сыне человечь, прорцы и восплещи рукама и усугуби мечь: третий мечь язвеным есть, мечь язвеным велик, и ужасиши я,</p>
<p>яко да сокрушится сердце их, и умножатся немощнии во всех вратех их, предаются на усечение мечное: благо остр бысть на сечение, благо бысть на блистание.</p>
<p>Проходи яко молния, острися одесную и ошуюю, аможе аще лице твое востанет:</p>
<p>и аз восплещу рукою моею к руце моей и напущу ярость мою, аз Господь глаголах.</p>
<p>И бысть слово Господне ко мне глаголя:</p>
<p>и ты, сыне человечь, учини себе пути два, еже внити мечу царя вавилонска, от страны единыя изыдут начала два, и руку уготовают в начале пути града, от начала пути учиниши,</p>
<p>яко внити мечу на равваф сынов аммоних и на иудею и на Иерусалим среде его.</p>
<p>Понеже станет царь вавилонск на старем пути, на начале обоих путий, еже волхвовати волхвованием, якоже вскипети жезлу, и вопрошати ваяных и вражити во утробах.</p>
<p>И бысть одесную его волшебство на Иерусалим, еже обставити острог и еже отверсти уста с воплем и возвысити глас со глашением трубным, и яко поставити острог пред враты его и насыпати персти и поставити стрелницы.</p>
<p>И той аки волхвуя им волхвование пред ними, уседмеряя седмерицы, и той воспоминаяй неправды его помянути.</p>
<p>Того ради сия глаголет адонаи Господь: понеже воспомянусте неправды вашя, внегда открышася нечестия ваша, яко явитися грехом вашым во всех беззакониих ваших и во всех начинаниих ваших, понеже воспомянусте, в тех яти будете.</p>
<p>И ты, сквернаве, беззаконниче, старейшино израилев, егоже грядет день во время неправды, конец:</p>
<p>сия глаголет Господь: сними кидар и отложи венец, сей не таков будет, смирил еси высокое и вознесл смиренное:</p>
<p>неправду, неправду, неправду положу его, и той не таков будет, дондеже приидет, емуже достоит, и предам ему.</p>
<p>И ты, сыне человечь, прорцы и речеши: се глаголет адонаи Господь к сыном аммоним и ко укоризне их, и речеши: мечу, мечу извлеченый на сечение, извлеченый на скончание, двигнися, яко да блистаеши:</p>
<p>в видении твоем суетнем, и внегда вражбити тебе ложная, егда предаешися ты на выи язвеных беззаконников, ихже день приспе во время неправды, конец:</p>
<p>возвратися в ножны твоя и не стани на месте сем, в немже родился еси, на земли твоей имам тя судити:</p>
<p>и излию на тя гнев мой, во огни гнева моего дуну на тя и предам тя в руце мужей варвар, творящих пагубу:</p>
<p>огню будеши ядь, кровь твоя будет посреде земли твоея: не будет твоея памяти, занеже аз Господь глаголах.</p>
<h4>22</h4>
<p>И бысть слово Господне ко мне глаголя:</p>
<p>и ты, сыне человечь, аще судити будеши граду кровей, и яви ему вся беззакония его,</p>
<p>и речеши: сия глаголет адонаи Господь: о, граде проливаяй кровь среде себе, еже приити времени его, и творяй кумиры на себе, еже осквернитися самому:</p>
<p>в крови их, юже излиял еси, согрешил еси, и в кумирех твоих, яже творил, осквернился еси, и сократил еси дни твоя, и привед время лет твоих: сего ради дах тя на укоризну языком и на поругание всем странам,</p>
<p>близ тебе и далече от тебе сущым, и поругаются тебе и возопиют на тя: о, нечистый, пресловутый и мног во беззакониихъ!</p>
<p>се, старейшины дому израилева, кийждо ко своим ужикам смесишася в тебе, яко да пролиют кровь:</p>
<p>отцу и матери злословяху в тебе и ко пришелцу обращахуся неправдами в тебе: сироту и вдовицу преобидяху в тебе:</p>
<p>и святая моя уничижаху и субботы моя оскверняху в тебе:</p>
<p>мужие разбойницы беша в тебе, яко да пролиют в тебе кровь, и на горах ядяху в тебе и скверны творяху в тебе:</p>
<p>стыд отчий открыша в тебе, и в нечистоте седящую обругаша в тебе:</p>
<p>кийждо на жену подруга своего беззаконноваша, и кийждо невестку свою оскверняше в нечестии, и кийждо сестру свою, дщерь отца своего, обругаваше в тебе:</p>
<p>мзды взимаху в тебе, яко да пролиют кровь, лихву и избыток взимаху в тебе: и скончал еси скончание злобы твоея яже в насилии, мене же забыл еси, глаголет адонаи Господь.</p>
<p>Се убо, ударю рукою моею о руку мою на та, яже совершил еси и яже сотворил еси, и на крови твоя бывшыя посреде тебе:</p>
<p>аще устоит сердце твое, и аще преодолеют руце твои во днех, в няже аз творю в тебе? Аз Господь глаголах, и сотворю.</p>
<p>И разсыплю тя во языцех и разсею тя в странах, и оскудеет нечистота твоя из тебе,</p>
<p>и владети буду тобою пред очима языков, и познаеши, яко аз Господь.</p>
<p>И бысть слово Господне ко мне глаголя:</p>
<p>сыне человечь, се, быша мне дом израилев смешани вси с медию и железом, и со оловом чистым и со свинцем, среде пещи сребро смешено суть.</p>
<p>Сего ради рцы: сия глаголет адонаи Господь: понеже бысте вси во смешение едино, сего ради, се, аз прииму вас во средину Иерусалима:</p>
<p>якоже приемлется сребро и медь, и железо и свинец и олово чистое во средину пещи, еже дунути на ня огню, да слиются, тако прииму вас во гневе моем и в ярости моей, и соберу и слию вас,</p>
<p>и дуну на вы во огни гнева моего, и слияни будете среде его:</p>
<p>якоже сливается сребро среде пещи, тако слиетеся посреде его и познаете, яко аз Господь излиях ярость мою на вас.</p>
<p>И бысть слово Господне ко мне глаголя:</p>
<p>сыне человечь, рцы ему: ты еси земля неодождимая, ниже дождь бысть на тя в день ярости.</p>
<p>Егоже старейшины среде его, яко львы рыкающе, восхищающе восхищения, душы изядающе насилием, богатство и честь приемлюще, и вдовицы твоя умножишася посреде тебе:</p>
<p>и жерцы его отвергошася закона моего и оскверниша святая моя: между святым и сквернавым не разлучаху, и между нечистым и чистым не разделяху, и от суббот моих покрываху очи свои, и оскверняху мя посреде себе:</p>
<p>князи его среде его яко волцы восхищающе похищения, еже пролияти кровь и погубити душы, яко да лихоимством лихоимствуют:</p>
<p>и пророцы его помазующии их падут, видящии суетная, волхвующии ложная, глаголюще: сия глаголет адонаи Господь: а Господь не глагола.</p>
<p>Людий земли утесняюще неправдою и восхищающе восхищения, нища и убога насильствующе и со пришелцем не живуще судом.</p>
<p>И исках от них мужа живуща право и стояща цело пред лицем моим во время гнева моего, еже бы не до конца погубити его, и не обретох.</p>
<p>И излиях нань ярость мою во огни гнева моего, еже скончати я: пути их на главы их дах, глаголет адонаи Господь.</p>
<h4>23</h4>
<p>И бысть слово Господне ко мне глаголя:</p>
<p>сыне человечь, две жене бесте дщери матере единыя</p>
<p>и соблудисте во египте, в юности своей соблудисте: тамо спадоша сосцы их, и тамо растлисте девство.</p>
<p>Имена же има: оола старейшая, оолива же меншая сестра ея: и бысте мне и родисте сыны и дщери: имена же има: самариа оола, и Иерусалим оолива.</p>
<p>И соблуди оола от мене и возложися на похотники своя, на ассирианы приближающыяся ей,</p>
<p>облеченныя в червленицы, старейшины и воеводы: юноши избраннии, вси конницы яздящии на конех:</p>
<p>и даде блужение свое к ним: избранным сыном ассирийским всем, и ко всем, на няже возлагашеся, во всех нечистотах их оскверняшеся:</p>
<p>и блужения своего, еже из египта, не остави, яко с нею спаху в юности ея, и тии растлиша девство ея и излияша блужение свое на ню.</p>
<p>Того ради предах ю в руце похотником ея, в руце сыном ассирийским, на нихже возлагашеся.</p>
<p>Тии открыша стыд ея, сыны и дщери ея пояша и самую мечем усекнуша: и бысть поношение в женах, и отмщение сотвориша в ней во дщерех ея.</p>
<p>И виде сестра ея оолива, и растли возложение свое паче ея, и блуд свой паче блуда сестры своея умножи:</p>
<p>на сынов ассирийских возложися, на старейшины и воеводы, иже близ ея, облеченны во благоистканны, на конники яздящыя на конех, юноши избранни вси.</p>
<p>И видех, яко осквернися путь един обою.</p>
<p>И приложи ко блужению своему, и виде мужы написаны на стене, образы халдейски написаны шарами,</p>
<p>препоясаны пестротами о чреслех своих, и превои крашеннии на главах их, вид троякий всех, подобие сынов вавилонских, халдейских, земли отечества их:</p>
<p>и возложися на ня зрением очей своих, и посла послы к ним в землю халдейску.</p>
<p>И приидоша к ней сынове вавилонстии на ложе витающих и оскверниша ю в блужении ея, и осквернися в них, и отступи душа ея от них:</p>
<p>и откры блужение свое и откры срамоту свою. И отступи душа моя от нея, якоже отступи душа моя от сестры ея.</p>
<p>И умножила еси блужение твое, еже помянути дни юности твоея, в няже блудила еси во египте,</p>
<p>и возлегла еси на халдеи, ихже плоти быша аки плоти осли, и яко лона конская лона их,</p>
<p>и посетила еси беззаконие юности твоея, яже творила еси во египте во виталищи твоем, идеже сосцы юности твоея спадоста.</p>
<p>Того ради, ооливо, сия глаголет адонаи Господь: се, аз воздвигну похотники твоя на тя, от нихже отступи душа твоя, и наведу их на тя окрест,</p>
<p>сынов вавилонских и всех халдеев, факуда и суда и куда, и вся сыны ассирийски с ними, юношы избранны, старейшины и воеводы, вся тристаты и нарочитыя, конники на конех вси.</p>
<p>И приидут на тя вси от севера, колесницы и колеса со многим народом, щиты и сулицы и шлемы, и поставят стражбу окрест тебе, и дам пред лицем их суд, и отмстят ти в судех своих:</p>
<p>и дам рвение мое в тебе, и сотворят с тобою гнев ярости моея, ноздри твоя и ушы твои обрежут, и оставших твоих мечем изсекут: тии сынов твоих и дщерей твоих возмут, и оставших твоих потребит огнь:</p>
<p>и совлекут с тебе ризы твоя и возмут сосуды хвалы твоея.</p>
<p>И отвращу нечестия твоя от тебе и блуд твой от земли египетския: и не воздвигнеши очес твоих на них и египта не помянеши ктому.</p>
<p>Понеже сия глаголет адонаи Господь: се, аз предаю тя в руце, ихже ненавидиши, от нихже отступи душа твоя:</p>
<p>и сотворят в тебе в ненависти, и возмут вся труды твоя и дела твоя, и будеши нага и посрамлена, и открыется студ блуда твоего и нечестие твое.</p>
<p>И блужение твое сотвори сия тебе, егда блудила еси вслед языков и осквернялася в кумирех их:</p>
<p>в пути сестры твоея ходила еси, и дам чашу ея в руце твои.</p>
<p>Сия глаголет адонаи Господь: чашу сестры твоея испиеши глубокую и широкую, и будет на смех и подражнение, изюбилную ко совершению пиянства,</p>
<p>и разслабления наполнишися: чаша же потребления и погубления чаша сестры твоея самарии:</p>
<p>и испиеши ю и истощиши, и чреп ея ядущи потребиши, и сосца твоя отторгнеши: и праздники и новомесячия твоя отвращу: понеже аз глаголах, рече адонаи Господь.</p>
<p>Сего ради сия глаголет адонаи Господь: понеже забыла мя еси и отвергла мене назад тела твоего, и ты возми нечестие твое и блуд твой.</p>
<p>И рече Господь ко мне: сыне человечь, не будеши ли судити ооле и ооливе, и возвестиши ли има беззакония ею?</p>
<p>яко любодействовасте, и кровь в руках ею, и в кумирех ею прелюбодействовасте, и чада своя, яже родисте мне, провождасте им сквозе огнь.</p>
<p>Даже и сия сотвористе ми, осквернясте святая моя в той день, и субботы моя осквернясте:</p>
<p>и внегда закаласте чада своя кумиром своим, и вхождасте во святая моя в той день, еже сквернити я: и се, тако творясте среде дому моего:</p>
<p>и посыласте ко мужем грядущым издалеча, к нимже послов посыласте. И егда приходити им, абие умывалася еси и утваряла еси очи твои и украшалася утварию,</p>
<p>и седела еси на одре постлане, и трапеза украшенна пред лицем ея, и фимиам мой и елей мой предлагала пред ними, и веселяхуся в них:</p>
<p>и гласом сличным возглашаху, и ко мужем от множества человеча приходящым от пустыни, и даяху перстни на руки их и венец хвалы на главы их.</p>
<p>И рекох: не в сих ли прелюбодействуют? и дела блудницы, и сама соблуди.</p>
<p>И вхождаху к ней: якоже влазят к жене блуднице, тако влазяху ко ооле и ко ооливе, женам беззаконницам, еже сотворити беззаконие.</p>
<p>Мужие же праведнии, тии и отмстят има отмщением любодейниц и отмщением проливающих кровь, яко любодейцы суть, и кровь в руках их.</p>
<p>Сия глаголет адонаи Господь: приведи на них народы и даждь на них мятеж и разграбление,</p>
<p>и вержи камение на них, камение народов, и да избодут их мечьми своими: сыны их и дщери их избиют и домы их огнем сожгут:</p>
<p>и отвращу нечестие от земли, и накажутся вся жены и не сотворят по нечестием их:</p>
<p>и дастся нечестие ваше на вы: и (вся) грехи кумир ваших приимете и уразумеете, яко аз адонаи Господь.</p>
<h4>24</h4>
<p>И бысть слово Господне ко мне, в девятое лето, в месяц десятый, в десятый день месяца, глаголя:</p>
<p>сыне человечь, напиши себе имя дне сего, от негоже укрепися царь вавилонский на Иерусалим, от сего дне, иже днесь,</p>
<p>и рцы притчу к дому прогневляющему, и речеши к ним: сия глаголет адонаи Господь: настави коноб, настави и влий в онь воду,</p>
<p>и верзи в онь на двое разсеченая, всякое разсечение доброе, голень и рамо, обрезана от костей,</p>
<p>от избранных скотов взятая, и подгнещай костьми под ними: возвре и воскипе, и сваришася кости его посреде его.</p>
<p>Того ради сия глаголет адонаи Господь: о, граде кровей! конобе, в немже есть яд, и яд не изыде из него: по удом его изнесе, не паде на нем жребий.</p>
<p>Яко кровь его среде его есть, на гладцем камени вчиних ю: не пролиях ея на землю, еже покрыти ю землею,</p>
<p>еже навести ярость мою (на ню), во отмщение еже отмстити: дах кровь его на гладцем камени, еже не покрыти ея.</p>
<p>Того ради сия глаголет адонаи Господь: о, люте, граде кровей! аз же возвеличу главню</p>
<p>и умножу дрова и возгнещу огнь, яко да истают мяса, и оскудеет юха, и кости истают,</p>
<p>и станет на главнях его, (тощь) разгореся, яко да изгорит, и распалится и сгорит медь его, и истает среде его нечистота его, и оскудеет яд его:</p>
<p>да смирится яд его, и не изыдет из него многий яд его, и посрамится яд его:</p>
<p>в нечистоте твоей укроп, понеже осквернялся еси ты и не очистился от нечистоты твоея: и что будет аще не очистишися по сем, дондеже исполню ярость мою в тебе?</p>
<p>Аз Господь глаголах, и приидет, и сотворю, и не укосню, и не пощажу, и не буду умолен: по путем твоим и по помыслом твоим сужду тебе, глаголет адонаи Господь: сего ради, се, аз сужду тебе по кровем твоим и по помыслом твоим сужду тебе, нечисте, пресловуте и великий на разгневание.</p>
<p>И бысть слово Господне ко мне глаголя:</p>
<p>сыне человечь, се, аз вземлю от тебе желания очес твоих в поражении, не восплачи, ниже возрыдай, ниже да приидут тебе слезы,</p>
<p>возстени молчя: стенание крове, чресл плачь есть: да будут власи твои сплетени на тебе, и сапози твои на ногах твоих, и да не утешишися устнами их, и хлеба мужей да не снеси.</p>
<p>И глаголах к людем заутра, якоже заповеда ми, и умре жена моя в вечер, и сотворих заутра, якоже повелеся ми.</p>
<p>И рекоша ко мне людие: не возвестиши ли нам, что суть сия, яже ты твориши?</p>
<p>И рекох к ним: слово Господне бысть ко мне глаголя:</p>
<p>рцы к дому израилеву, сия глаголет адонаи Господь: се, аз оскверню святая моя, величания крепости вашея, желания очес ваших, и ихже щадят души вашя: и сынове ваши и дщери вашя, яже остависте, мечем падут:</p>
<p>и сотворите, якоже аз сотворих: от уст их не утешитеся и хлеба мужей не снесте,</p>
<p>и власи ваши на главах ваших, и сапози ваши на ногах ваших: не будете терзатися, ниже плакати, и истаете в неправдах ваших, и не утешите кийждо брата своего.</p>
<p>И будет вам иезекииль в чудо: по всему елика сотворих, сотворите: егда приидут сия, и уразумеете, яко аз адонаи Господь.</p>
<p>И ты, сыне человечь, не в день ли той, егда возму от них крепость их, вознесение хвальбы их, желания очию их и возношение души их, сыны их и дщери их:</p>
<p>в той день приидет уцелевый к тебе возвестити тебе во ушы,</p>
<p>в той день отверзутся уста твоя ко уцелевшему, и возглаголеши и не премолчиши ктому, и будеши им в чудо: и уведят, яко аз адонаи Господь.</p>
<h4>25</h4>
<p>И бысть слово Господне ко мне глаголя:</p>
<p>сыне человечь, утверди лице твое на сыны аммони и прорцы на ня,</p>
<p>и речеши сыном аммоним (глаголя): слышите слово Господа адоная, сия глаголет адонаи Господь: понеже порадовастеся о святых моих, яко осквернена быша, и о земли израилеве, яко погибе, и о дому иудине, яко отиде в пленение:</p>
<p>того ради, се, аз предаю вас сыном кедемлим в наследие, и вселятся со имением своим в тебе и поставят в тебе селения своя: тии поядят плоды твоя, и тии испиют тук твой:</p>
<p>и дам град аммонь паствы велблюдов и сыны аммони на паству овец, и уразумеете, яко аз адонаи Господь.</p>
<p>Сего ради тако глаголет Господь Бог: понеже восплескал еси рукою твоею и потоптал ногою твоею и порадовался еси душею твоею о земли израилеве,</p>
<p>того ради, се, аз простру руку мою на тя и дам тя в разграбление языком, и потреблю тя от людий и погублю тя от стран пагубою, и увеси, яко аз адонаи Господь.</p>
<p>Сия глаголет адонаи Господь: понеже рече моав и сиир: се, якоже вси языцы, дом израилев и иуда,</p>
<p>сего ради, се, аз разслаблю мышцу моавлю от градов крайних его, избранную землю, дом иасимуфов над источником града приморскаго (ваелмона и кариафаима):</p>
<p>сыны кедемли на сыны аммони дах я в наследие, яко да не будет памяти сынов аммоних во языцех:</p>
<p>и в моаве сотворю отмщение, и уведят, яко аз Господь.</p>
<p>Сия глаголет адонаи Господь: понеже сотвори идумеа, егда отмстиша тии отмщением (во гневе) дому иудову, и памятозлобствоваша и отмстиша прю от них:</p>
<p>того ради сия глаголет адонаи Господь: простру руку мою на идумею и потреблю от нея человеки и скот и поставлю ю пусту, и от феман гоними мечем падут:</p>
<p>и дам отмщение мое на идумею рукою людий моих израиля, и сотворят во идумеи по гневу моему и по ярости моей, и уведят отмщение мое, глаголет адонаи Господь.</p>
<p>Сего ради сия глаголет адонаи Господь: понеже сотвориша иноплеменницы во отмщении и возставиша месть радующеся всею душею еже потребити даже до века,</p>
<p>того ради сия глаголет адонаи Господь: се, аз простру руку мою на иноплеменники, и потреблю критян, и погублю оставшыя живущыя на примории,</p>
<p>и сотворю в них отмщение велико, во обличениих ярости моея, и уразумеют, яко аз адонаи Господь, егда дам отмщение мое на ня.</p>
<h4>26</h4>
<p>И бысть во единонадесятое лето, в первый день месяца, бысть слово Господне ко мне глаголя:</p>
<p>сыне человечь, понеже рече сор на Иерусалима: благоже, сокрушися, погибоша языцы, обратися ко мне, иже бе исполненый, опусте:</p>
<p>того ради сия глаголет адонаи Господь: се, аз на тя, сор, и приведу на тя языки многи, якоже восходит море волнами своими.</p>
<p>И обвалят стены сора и разорят столпы твоя, и развею прах его из него и дам его во гладок камень.</p>
<p>Сушение мрежей будет среде моря, яко аз глаголах, глаголет адонаи Господь: и будет на пленение языком,</p>
<p>и дщери его, яже на поли, мечем убиены будут, и уведят, яко аз Господь.</p>
<p>Яко сия глаголет адонаи Господь: се, аз наведу на тя, сор, навуходоносора царя вавилонска от севера, царь царем есть, с коньми и колесницами и с конниками и собранием многих языков зело:</p>
<p>сей дщери твоя на поли мечем избиет, и приставит на тя стражбу и оградит тя, и окопает тя ровом и сотворит окрест тебе острог, и обставит оружием и копия своя прямо тебе поставит,</p>
<p>стены твоя и пирги твоя разорит оружием своим:</p>
<p>от множества коней его покрыет тя прах их, и от ржания коней его и от колес колесниц его потрясутся стены твоя, входящу ему во врата твоя, аки входящу во град с поля:</p>
<p>копытами коней своих поперут вся стогны твоя: люди твоя мечем изсечет, и состав крепости твоея на земли повержет,</p>
<p>и пленит силу твою, и возмет имения твоя, и разсыплет стены твоя, и домы твоя вожделенныя разорит, и древа твоя и камение твое и персть твою среде моря ввержет,</p>
<p>и упразднит множество мусикий твоих, и глас певниц твоих не услышится в тебе ктому.</p>
<p>И дам тя во камень гладок, сушение мрежное будеши, не соградишися ктому, яко аз глаголах, глаголет адонаи Господь.</p>
<p>Яко сия глаголет адонаи Господь сору: не от гласа ли падения твоего, егда возстенут язвении твои, егда извлечется мечь посреде тебе, потрясутся острови?</p>
<p>И снидут со престол своих вси князи язык морских, и свергут венцы со глав своих, и ризы своя испещренныя совлекут с себе, ужасом ужаснутся: на земли сядут, и убоятся погибели своея, и возстенут о тебе,</p>
<p>и приимут о тебе плачь, глаголюще: како погибл и разсыпался еси от моря, граде хвалимый, иже был еси крепок на мори, ты и живущии в тебе, иже даял еси страх твой всем живущым в тебе?</p>
<p>И убоятся (вси) острови от дне падения твоего, и смятутся острови в мори от исхода твоего.</p>
<p>Яко сия глаголет адонаи Господь: егда дам тя град опустевшь, якоже грады ненаселены никогдаже, внегда возведу на тя бездну, и покрыет тя вода многа:</p>
<p>и сведу тя к низходящым в пропасть к людем века, и вселю тя во глубинах земных, яко пустыню вечную с низходящими в пропасть, яко да не населишися, ниже востанеши на земли живота:</p>
<p>на пагубу тя отдам, и не будеши ктому, и взыщешися и не обрящешися во век, глаголет адонаи Господь.</p>
<h4>27</h4>
<p>И бысть слово Господне ко мне глаголя:</p>
<p>и ты, сыне человечь, возми на сор плачь,</p>
<p>и речеши сору населенному на морстем входе, торжищу людий от островов многих, сия глаголет адонаи Господь сору: ты рекл еси: аз сам возложих на мя мою доброту,</p>
<p>в сердцы морстем веелиму, и сынове твои возложиша на тя доброту.</p>
<p>Кедр от санира истесася тебе, тонкия доски кипарисныя от ливана взяты быша, еже сотворити тебе ядрила елова:</p>
<p>от васанитиды сотвориша весла твоя: святилища твоя состроиша от слоновых (костей), домы древяны от островов хеттиимских:</p>
<p>виссон со испещрением от египта бысть тебе постеля, еже обложити тебе славу и облещи тя в синету и во багряницу от островов елиссе, и бысть одежда твоя.</p>
<p>И князи твои живущии во сидоне и арадиане быша весленицы твои: премудрии твои, сор, иже быша в тебе, сии кормчии твои.</p>
<p>Старейшины вивлийстии и премудрии их, иже быша в тебе, тии укрепляху совет твой: и вси корабли морстии и весленицы их быша в тебе ко западом западов.</p>
<p>Персяне и лидяне и ливиане беша в силе твоей, мужие доблии твои щиты и шлемы повесиша в тебе, сии даша славу твою.</p>
<p>Сынове арадийстии и сила твоя на забралех твоих окрест: но и мидяне во пиргах твоих быша стражие, тулы своя обесиша на забралех твоих окрест: сии совершиша твою доброту.</p>
<p>Кархидоняне купцы твои, от множества силы твоея, сребро и злато, и медь и железо, и чистое олово и свинец даша куплю твою.</p>
<p>Еллада вся и ближнии твои продаяху в тебе душы человечы, и сосуды медяны даша куплю твою.</p>
<p>От дому форгамова кони и конники и мщята даша куплю твою.</p>
<p>Сынове родийстии купцы твои от островов умножиша куплю твою, зубы слоновы, и вводимым воздавал еси мзды твоя.</p>
<p>Человеки куплю твою от множества примешенца твоего, стакти и пестроты и синету от фарсиса, и рамоф и хорхор даша куплю твою.</p>
<p>Иуда и сынове израилевы, сии купцы твои: продаянием пшеницы и миров и касии, и первый мед и елей и ритину даша примешенцу твоему.</p>
<p>Дамаск купцы твои от множества всея силы твоея, вино от хелвона, и волну блещащуся от милита, и вино деданово и ионаново и меозелево в куплю твою даша.</p>
<p>От ассиила железо деланое и колеса в примесницех твоих суть.</p>
<p>Дедан купцы твои со скоты избранными в колесницы.</p>
<p>Аравиа и вси князи кидарстии, сии купцы рукою твоею, велблюды и овны и агнцы в тебе продадят, имиже куплю творят.</p>
<p>Купцы савы и раммы, тии купцы твои с первыми сладостьми и со камением драгим, и злато даша куплю тебе.</p>
<p>Харран, ханаа и дедан, сии купцы твои: сава, ассур и харман купцы твои,</p>
<p>приносяще куплю синету и червленицу, и испещренная и сокровища избранная связана ужами, и кипарисная.</p>
<p>Корабли, в тех купля твоя, (корабли) кархидонстии купцы твои, во множестве смесник твоих, и насытился еси, и отягчал зело в сердцах морских.</p>
<p>В воде мнозе привождаху тя весленицы твои: ветр южный сокруши тя в сердцы морстем.</p>
<p>Быша силы твоя и мзда твоя от смесник твоих, и весленицы твои и кормчии твои, и советницы твои и смесницы от смесников твоих, и вси мужие твои доблии в тебе и весь сонм твой падут среде тебе в сердцы морстем, в день падения твоего.</p>
<p>От гласа вопля твоего кормчии твои страхом убоятся.</p>
<p>И снидут с кораблей своих вси весленицы твои, и всадницы и ловцы морстии на земли станут:</p>
<p>и воскликнут на тя гласом своим, и воскричат горце, и возложат землю на главы своя, и прах постелют:</p>
<p>и оплешивеют над тобою плешьми, и облекутся во вретище, и восплачутся о тебе в горести души, и плачем горьким ужаснутся:</p>
<p>и возмут о тебе сынове их плачь, возрыдают плаканием о тебе: кто якоже тир умолкнувый среде моря? колику обрел еси мзду от моря?</p>
<p>Наполнил еси страны от множества твоего и от смесник твоих обогатил еси вся цари земныя.</p>
<p>Ныне же сокрушился еси в мори, во глубинах водных смесницы твои, и весь сонм твой среде тебе падоша, и вси весленицы твои.</p>
<p>Вси же живущии во островех уныли по тебе, и царие их ужасом ужасошася, и прослезися лице их.</p>
<p>Купцы от язык позвиждут о тебе, в погибель был еси, и ктому не будеши в век, глаголет Господь Бог.</p>
<h4>28</h4>
<p>И бысть слово Господне ко мне глаголя:</p>
<p>и ты, сыне человечь, рцы князю тирску: сия глаголет адонаи Господь: понеже вознесеся сердце твое, и рекл еси: аз есмь Бог, в селение Божие вселихся в сердцы морстем: ты же человек еси, а не Бог, и положил еси сердце твое яко сердце Божие.</p>
<p>Еда премудрее ты еси даниила? премудрии не наказаша тебе хитростию своею.</p>
<p>Еда хитростию твоею или смыслом твоим сотворил еси себе силу и притяжал еси сребро и злато в сокровищих твоих?</p>
<p>или во мнозей хитрости твоей и в купли твоей умножил еси силу твою? вознесеся сердце твое в силе твоей.</p>
<p>Того ради сия глаголет адонаи Господь: понеже дал еси сердце свое яко сердце Божие,</p>
<p>вместо сего, се, аз наведу на тя чуждыя губители от язык, и извлекут мечы своя на тя и на доброту хитрости твоея, и постелют доброту твою в погубление,</p>
<p>и сведут тя, и умреши смертию язвеных в сердцы морстем.</p>
<p>Еда речеши глаголя пред убивающими тя: Бог есмь аз? ты же человек еси, а не Бог, в руце убивающих тя.</p>
<p>Смертьми необрезаных умреши в руках чуждих: яко аз рекох, глаголет адонаи Господь.</p>
<p>И бысть слово Господне ко мне глаголя:</p>
<p>сыне человечь, возми плачь на князя тирска и рцы ему: сия глаголет адонаи Господь: ты еси печать уподобления, исполнен премудрости и венец доброты,</p>
<p>в сладости рая Божия был еси, всяким камением драгим украсился еси, сардием и топазием, и смарагдом и иакинфом, и анфраксом и сапфиром, и иасписом и сребром и златом, и лигирием и ахатом, и амефистом и хрисолифом, и вириллием и онихом и златом наполнил еси сокровища твоя и житницы твоя, от негоже дне создан еси.</p>
<p>Ты, с херувимом вчиних тя в горе святей Божии, был еси среде каменей огненных.</p>
<p>Был еси ты непорочен во днех твоих, от негоже дне создан еси, дондеже обретошася неправды в тебе.</p>
<p>От множества купли твоея наполнил еси сокровища твоя беззакония, и согрешил еси, и уязвлен еси от горы Божия: и сведе тя херувим осеняяй от среды камыков огненных.</p>
<p>Вознесеся сердце твое в доброте твоей, истле хитрость твоя с добротою твоею: множества ради грехов твоих на землю повергох тя, пред цари дах тя во обличение.</p>
<p>Множества ради грехов твоих и неправд купли твоея, осквернил еси святая твоя, и изведу огнь от среды твоея, сей снесть тя: и дам тя во прах на земли пред всеми видящими тя.</p>
<p>И вси ведящии тебе во языцех возстенут по тебе: пагуба учинен еси, и не будеши ктому во век.</p>
<p>И бысть слово Господне ко мне глаголя:</p>
<p>сыне человечь, утверди лице твое на сидона и прорцы о нем и рцы:</p>
<p>сия глаголет адонаи Господь: се, аз на тя, сидоне, и прославлюся в тебе, и уразумееши, яко аз есмь Господь, егда сотворю в тебе суд и освящуся в тебе:</p>
<p>и послю на тя смерть, и кровь в стогнах твоих будет, и падут язвении среде тебе мечем, в тебе и окрест тебе, и уведят, яко аз Господь:</p>
<p>и не будет ктому дому израилеву остен горести и терн болезни от всех окрестных его обезчестивших их, и уразумеют, яко аз есмь адонаи Господь.</p>
<p>Тако глаголет адонаи Господь: и соберу дом израилев от язык, идеже разсыпашася тамо, и освящуся в них пред людьми и языки: и вселятся на земли своей, юже дах рабу моему иакову,</p>
<p>и населятся на ней с надеждею, и созиждут домы, и насадят винограды, и вселятся на ней с надеждею, егда сотворю суд во всех, иже укориша я во окрестных их: и уразумеют, яко аз Господь Бог их и Бог отцев их.</p>
<h4>29</h4>
<p>В десятое лето, в десятый месяц, (в первый день) месяца, бысть слово Господне ко мне глаголя:</p>
<p>сыне человечь, утверди лице твое на фараона царя египетска и прорцы нань и на египет весь:</p>
<p>глаголи и рцы: сице глаголет адонаи Господь: се, аз наведу на тя, фараоне, царю египетский, змиа великаго, седящаго среде рек своих, глаголющаго: моя суть реки, и аз сотворих я.</p>
<p>Аз же дам узду в челюсти твоя, и прилеплю рыбы реки твоея ко крилома твоима, и возведу тя от среды реки твоея, и к чешуям твоим прильпнут:</p>
<p>и низвергу тя вскоре и вся рыбы реки твоея: на лицы поля падеши, и не соберешися, и не оградишися, зверем земным и птицам небесным дах тя во снедь.</p>
<p>И уведят вси живущии во египте, яко аз есмь Господь: зане был еси жезл тростян дому израилеву:</p>
<p>егда яся тебе рукою своею, сокрушился еси, и егда восплеска на них всяка рука, и егда почиша на тебе, стерлся еси и сломил еси их вся чресла.</p>
<p>Сего ради тако глаголет адонаи Господь: се, аз наведу на тя мечь и погублю от тебе человеки и скоты,</p>
<p>и будет земля египетска в погибель и во опустение, и уразумеют, яко аз есмь Господь. Понеже глаголал еси, яко реки моя суть, и аз сотворих я:</p>
<p>того ради, се, аз на тя и на и вся реки твоя, и дам землю египетску во опустение и в мечь и в погибель, от магдола и сиины и даже до предел ефиопских:</p>
<p>не пройдет сквозе ея нога человеча, ни нога скотия не поступит по ней, и не населится четыредесять лет:</p>
<p>и дам землю его в пагубу среде земли опустелыя, и гради его среде градов опустевших будут, в разорении будут четыредесять лет: и разсею египта во языцех, и развею я по странам.</p>
<p>Сия глаголет адонаи Господь: по четыредесятих летех соберу египтяны от язык, аможе разсыпашася,</p>
<p>и возвращу пленники египетския и вселю я в землю фафорскую, в землю, отюнудуже взяти быша, и будет власть смиренна:</p>
<p>паче всех властей будет смиренна, и не вознесется ктому над языки, и умалены сотворю я, еже не быти им многим во языцех.</p>
<p>И не будут ктому дому израилеву в надежду воспоминающую беззаконие, внегда последовати им по них: и уразумеют, яко аз есмь Господь.</p>
<p>И бысть в двадесять седмое лето, во един день месяца перваго, бысть слово Господне ко мне глаголя:</p>
<p>сыне человечь, навуходоносор царь вавилонск поработи силу свою работою великою на тира, всяка глава плешива и всяко рамо наго: и мзда не бысть ему ни силе его на тира, за работу, еюже работаша нань.</p>
<p>Того ради сице глаголет адонаи Господь: се, аз даю навуходоносору царю вавилонску землю египетску, и возмет множество ея, и пленит плен ея, и расхитит корысти ея, и будет мзда силе его:</p>
<p>за службу его, еюже послужи на тира, дах ему землю египетску, зане послужи мне, сия глаголет адонаи Господь.</p>
<p>В той день взыдет рог всему дому израилеву, и тебе дам уста отверста среде их, и уведят, яко аз есмь Господь.</p>
<h4>30</h4>
<p>И бысть слово Господне ко мне глаголя:</p>
<p>сыне человечь, прорцы и рцы: сия глаголет адонаи Господь:</p>
<p>возрыдайте: оле, оле день! яко близ день Господень, и приближается день облака, и конец языков будет:</p>
<p>и приидет мечь на египтяны, и будет мятеж во ефиопии, и падут язвении во египте, и взято будет множество их, и падутся основания его:</p>
<p>персяне и критяне, и лидяне и ливиане, и мурини (и вся аравиа) и вси примесницы, и сынове, иже от завета моего, в нем мечем падут с ним.</p>
<p>Сия глаголет Господь: и падут подпоры египта, и снидет укоризна крепости его от магдола даже до сиины, мечем падут в нем, глаголет адонаи Господь.</p>
<p>И опустеют среде стран погибших, и гради их среде градов опустевших будут:</p>
<p>и уразумеют, яко аз есмь Господь, егда дам огнь на египет, и сокрушатся вси помагающии ему.</p>
<p>В той день приидут вестницы от лица моего в сиеим тщащеся погубити надежду муринския земли, и будет им мятеж в день египетск, яко се, приспе.</p>
<p>Сия глаголет адонаи Господь: и погублю множество египтян рукою навуходоносора царя вавилонска,</p>
<p>самаго и людий его с ним, губителие от язык послани погубити землю: и извлекут вси мечы своя на египта, и наполнится земля язвеными.</p>
<p>И дам реки их во опустение и отдам землю в руце злых, и погублю землю и исполнение ея руками чуждих, аз Господь глаголах.</p>
<p>Яко сия глаголет адонаи Господь: погублю кумиры и испражню вельможы от мемфиса и старейшины от земли египетския, и не будут ктому: и дам страх во земли египетстей.</p>
<p>И погублю землю фафорскую, и дам огнь на таниса, и сотворю отмщение в диосполи,</p>
<p>и излию ярость мою на саин крепость египетску, и погублю множество мемфы.</p>
<p>И дам огнь на египта, и мятежем возмятется саис, и в диосполи будет разселина, и разлиются воды.</p>
<p>сноши илиуполя и вуваста мечем падут, и жены в плен пойдут:</p>
<p>и в тафнесе помрачится день, егда сокрушу тамо скипетры египетски, и погибнет тамо укоризна крепости его, и того покрыет облак, и дщери его во пленение отведутся.</p>
<p>И сотворю суд во египте, и уразумеют, яко аз есмь Господь.</p>
<p>И бысть во единонадесятое лето, в первый месяц, в седмый день месяца, бысть слово Господне ко мне глаголя:</p>
<p>сыне человечь, мышцы фараона царя египетска сотрох, и се, не помолися, еже дати ему цельбу, приложити ему пластырь, (обязати,) дати силу, да возмет мечь.</p>
<p>Того ради сия глаголет адонаи Господь: се, аз на фараона царя египетска, и сокрушу мышцы его крепкия и протяженыя и сотреныя, и изрину мечь его из руки его:</p>
<p>и разсею египта во языки и развею их во страны:</p>
<p>и укреплю мышцы царя вавилонска и дам мечь мой в руку его, и наведет его на египта, и пленит пленение его, и возмет корысти его:</p>
<p>и укреплю мышцы царя вавилонска, мышцы же фараони падут: и уведят, яко аз есмь Господь, егда дам мечь мой в руце царя вавилонска, и прострет его на землю египетску,</p>
<p>и разсею египта во языки и развею их во страны: и уведят вси, яко аз есмь Господь.</p>
<h4>31</h4>
<p>И бысть во единонадесятое лето, в третий месяц, во един день месяца, бысть слово Господне ко мне глаголя:</p>
<p>сыне человечь, рцы фараону царю египетску и множеству его: кому уподобил еси себе в высоте твоей?</p>
<p>Се, ассур кипарис в ливане, добр отрасльми и высок величеством и част покровом, и среде облак бысть власть его:</p>
<p>вода воспита его, бездна вознесе его, реки своя приведе окрест садов своих, и составы своя испусти во вся древеса полевая.</p>
<p>Сего ради вознесеся величество его паче всех древес польных, разширишася ветвие его, и вознесошася отрасли его от воды многи, егда протяжеся.</p>
<p>Во отраслех его возгнездишася вся птицы небесныя, и под ветвьми его раждахуся вси зверие польнии, под сению его вселися все множество языков.</p>
<p>И бысть добр в высоте своей множества ради ветвий своих, яко беша корение его в воде мнозе.</p>
<p>И кипариси не таковы в раи Божии, и сосны неподобны отраслем его, и елие не бысть подобно ветвиям его: всякое древо, еже в раи Божии, не бысть подобно ему в доброте его, множества ради ветвий его.</p>
<p>Добра сотворих его во множестве ветвий его, и возревноваша ему древеса райская сладости Божия.</p>
<p>Того ради сия глаголет адонаи Господь: понеже был еси велик величеством и дал еси власть свою во средину облак, и вознесеся сердце его в высоте его, и видех, егда вознесеся:</p>
<p>и предах его в руце князя языческа, и сотвори пагубу его, по нечестию его.</p>
<p>И изгнах его аз, и потребиша его чуждии губителие от язык, и повергоша его на горах: и во всех дебрех падоша ветви его, и сотрошася отрасли его на всяцем поли земнем, и снидоша от покрова его вси людие языков и разориша его.</p>
<p>Во падении его почиша вся птицы небесныя, и на стеблиех его быша вси зверие селнии,</p>
<p>яко да не возносятся величеством своим вся древеса, яже в воде, и не дадят власти своея среде облак, и не станут в высоте их к нему вси пиющии воду, вси отдани быша во смерть во глубину земли, среде сынов человеческих к низходящым в пропасть.</p>
<p>Сия глаголет адонаи Господь: в оньже день сведеся во ад, плакася о нем бездна: и удержах реки ея и возбраних множеству вод, и померче о нем ливан, и вся древеса полевая о нем разслабишася:</p>
<p>от гласа падения его потрясошася языцы, егда свождах его во ад со снизходящими в ров, и утешаху его в земли долнейшей вся древеса сладости, и избранная и добрая ливанова, вся пиющая воду:</p>
<p>и та бо сведошася с ним во ад со язвеными от меча, и семя его, и живущии под покровом его среде жизни своея погибоша.</p>
<p>Кому уподобился еси силою и славою и величеством во древесех сладости? Слези и сниди со древесами сладости во глубину земную: среде необрезаных успнеши со язвеными мечем: тако фараон и все множество крепости его, глаголет адонаи Господь.</p>
<h4>32</h4>
<p>И бысть во второенадесять лето, во вторыйнадесять месяц, во един день месяца,</p>
<p>бысть слово Господне ко мне глаголя: сыне человечь, возми плачь на фараона царя египетска и речеши ему: льву языков уподобился еси ты, и яко змий великий, иже в мори, и бил еси рогами в реках твоих, и возмущал еси воду ногама твоима, и попирал еси реки твоя.</p>
<p>Сия глаголет адонаи Господь: и возложу на тя сети моя в собрании людий многих,</p>
<p>и изведу тя удою моею, и простру тя на земли: поля наполнятся тебе, и посажду на тебе вся птицы небесныя, и насыщу тобою вся звери всея земли:</p>
<p>и повергу плоти твоя на горах, и наполню кровию твоею всю землю,</p>
<p>и напиется земля от гноя твоего, от множества твоего на горах: и дебри наполню от тебе,</p>
<p>и покрыю небо, егда угаснеши, и помрачу звезды его, солнце во облаце сокрыю, и луна не явит света своего:</p>
<p>вся светила небесная помрачу на тя и дам тму на землю твою, глаголет адонаи Господь.</p>
<p>И разгневаю сердца людий многих, егда изведу пленники твоя во языки, в землю, еяже не знал еси.</p>
<p>И уныют о тебе языцы мнози, и царие их ужасом ужаснутся о тебе, егда налетит мечь мой на лица их, чающе падения своего от дне падения твоего.</p>
<p>Яко сия глаголет адонаи Господь: мечь царя вавилонска приидет тебе, мечьми исполинов, и поражу крепость твою:</p>
<p>губителие от язык вси, и погубят укоризну египетску, и сокрушится вся крепость его.</p>
<p>И погублю вся скоты его от воды многи, и не возмутит ея нога человеческа ктому, и стопа скотия не ступит на ню.</p>
<p>Тако тогда умолкнут воды их, и реки их яко елей потекут, глаголет адонаи Господь,</p>
<p>егда дам египта в пагубу, и опустеет земля с полнотою своею, егда разсею вся живущыя на ней, и уведят, яко аз есмь Господь.</p>
<p>Плачь есть, и восплачешися о нем, и дщери языческия восплачутся о нем, над египтом и над всею силою его восплачутся, глаголет адонаи Господь.</p>
<p>И бысть во второенадесять лето, перваго месяца в пятыйнадесять день, бысть слово Господне ко мне глаголя:</p>
<p>сыне человечь, восплачися о крепости египетстей (прекланяя преведи его): и сведут дщерей его мертвых языцы во глубину земную ко низходящым в пропасть.</p>
<p>От вод благолепно сниди и поспи с необрезаными.</p>
<p>Среде язвеных мечем падут с ним, и успнет вся крепость его.</p>
<p>И рекут ти исполини: во глубине пропасти буди, кого лучши еси ты? сниди и лязи с необрезаными среде язвеных мечем.</p>
<p>Тамо ассур и весь сонм его, и вси язвении тамо дашася, и гроб их во глубине пропасти, и быти сонм его окрест гроба его, вси язвении падшии мечем,</p>
<p>иже даша гробы его во стегнех рва, и бысть сонм его окрест гроба его, вси тии язвении падающии мечем, иже даша страх свой на земли живых.</p>
<p>Тамо елам и вся сила его окрест гроба его, вси язвении падшии мечем и низходящии необрезани во глубину земную, давшии страх свой на земли живых:</p>
<p>и прияша мучение свое с низходящими в пропасть, среде язвеных.</p>
<p>Тамо дашася мосох, и фовель, и вся сила его, окрест гроба его, вси необрезаннии язвении от меча, давшии страх свой на земли жизни.</p>
<p>И успоша со исполины падшими от века, иже снидоша во ад во оружии воинстем и положиша мечы своя под главы своя, и быша беззакония их на костех их, яко устрашиша всех во житии своем, и страх сильным быша на земли живущым.</p>
<p>И ты посреде необрезанных сокрушишися и поспиши со язвеными мечем.</p>
<p>Тамо едом и царие его и вси князи ассуровы, давшии крепость свою на язву мечную: сии со язвеными успоша, с низходящими в ров.</p>
<p>Тамо князи северстии вси, тамо вси воеводы ассуровы, иже сведени быша со язвеными со страхом своим и со крепостию своею стыдящеся, успоша необрезаннии со язвеными мечем, и прияша мучение свое с низходящими в пропасть.</p>
<p>Тех узрит царь фараон и утешится от всей крепости их: фараон и язвении мечем и вся сила его, глаголет адонаи Господь.</p>
<p>Яко дах страх мой на земли жизни, и успнет среде необрезанных со язвеными мечем фараон, и все множество его с ним, глаголет адонаи Господь.</p>
<h4>33</h4>
<p>И быти слово Господне ко мне глаголя:</p>
<p>сыне человечь, глаголи ко сыном людий твоих и речеши к ним: земля, на нюже аз аще наведу мечь, и поймут людие земли человека единаго от себе и поставят его себе во стража,</p>
<p>и узрит мечь грядущь на землю, и вострубит трубою, и проповесть людем,</p>
<p>и услышит услышавый глас трубы, а не сохранится, и найдет мечь и постигнет его, кровь его на главе его будет:</p>
<p>яко слыша глас трубы и не сохранися, кровь его на нем будет: а сей, понеже сохранися, душу свою избавил.</p>
<p>И страж, аще увидит мечь грядущь, и не вострубит трубою, (и не проповесть людем,) и людие не охранят себе, и нашед мечь возмет от них душу, та убо беззакония ради своего взяся, а крове ея от руки стража взыщу.</p>
<p>И ты, сыне человечь, во стража дах тя дому израилеву, и услышиши от уст моих слово, и проповеси им от мене.</p>
<p>Егда реку грешнику: грешниче, смертию умреши: и не будеши глаголати (грешнику), еже сохранитися нечестивому, (еже обратитися ему) от пути своего (и живу быти ему), той беззаконник во беззаконии своем умрет, а крове его от руки твоея взыщу.</p>
<p>Аще же ты проповеси нечестивому путь его, еже обратитися от него, и не обратится с пути своего, той в нечестии своем умрет, а ты душу твою избавил еси.</p>
<p>И ты, сыне человечь, рцы дому израилеву: сице ресте глаголюще: прелести нашя и беззакония наша в нас суть, и мы в них таем, и како нам живым быти?</p>
<p>Рцы им: живу аз, глаголет адонаи Господь, не хощу смерти грешника, но еже обратитися нечестивому от пути своего и живу быти ему: обращением обратитеся от пути вашего злаго: и вскую умираете, доме израилев?</p>
<p>И ты, сыне человечь, рцы ко сыном людий твоих: правда праведника не избавит его, в оньже день прельстится: и беззаконие беззаконника не убиет, в оньже день обратится от беззакония своего: и праведник не может спастися в день греха своего.</p>
<p>Егда реку праведнику: жизнию жив будеши: сей же уповая на правду свою и сотворит беззаконие, вся правды его не воспомянутся, в неправде своей, юже сотвори, в той умрет.</p>
<p>И егда реку нечестивому: смертию умреши: и обратится от греха своего и сотворит суд и правду,</p>
<p>и залог отдаст и восхищеное возвратит, беззаконник в заповедех жизни ходити будет, еже не сотворити неправды, жизнию жив будет и не умрет:</p>
<p>вси греси его, яже согреши, не помянутся: понеже суд и правду сотвори, жив будет в них.</p>
<p>И рекут сынове людий твоих: неправ путь Господень. И се, путь их неправ.</p>
<p>Егда совратится праведник от правды своея и сотворит беззаконие, и умрет в нем.</p>
<p>И егда грешник возвратится от беззакония своего и сотворит суд и правду, той жив будет в них.</p>
<p>И се есть, еже рекосте: неправ путь Господень. Комуждо по путем его сужду вам, доме израилев.</p>
<p>И бысть во второенадесять лето, месяца вторагонадесять, в пятый день месяца пленения нашего, прииде ко мне от Иерусалима уцелевый глаголя: пленен бысть град.</p>
<p>И рука Господня бысть на мне в вечер, прежде пришествия его, и отверзе уста моя, дондеже прииде ко мне заутра: и отверзшаяся уста моя не затворишася ктому.</p>
<p>И бысть слово Господне ко мне глаголя:</p>
<p>сыне человечь, живущии на опустевших местех во земли израилеве глаголют: един бяше авраам и одержаше землю, а мы множайшии есмы, нам дана есть земля во одержание.</p>
<p>Того ради рцы им: сице глаголет адонаи Господь: понеже с кровию ясте и очи ваши воздвигосте ко кумиром и кровь проливаете, и землю ли наследите?</p>
<p>стасте с мечем вашим, сотвористе мерзости, и кийждо жену ближняго своего осквернисте, и тако ли землю имате наследити?</p>
<p>Того ради рцы им: сия глаголет адонаи Господь: живу аз, яко падут мечем сущии во опустевших, и иже на лицы поля, зверем польным предадутся на изядение, и сущыя во градех и иже в пещерах смертию поражу,</p>
<p>и дам землю на опустение, и погибнет гордость крепости ея, и опустеют горы израилевы, занеже не будет проходящаго:</p>
<p>и уведят, яко аз Господь: и сотворю землю их пусту, и опустеет всех ради мерзостей их, яже сотвориша.</p>
<p>И ты, сыне человечь, сынове людий твоих глаголющии о тебе у забрал и во вратех дворов, и глаголют кийждо ко ближнему своему и кийждо ко брату своему, глаголюще: соберимся и услышим исходящая от уст Господних.</p>
<p>И приходят к тебе, якоже сходятся людие, и седят людие мои пред тобою, и послушают глаголов твоих, и не сотворят их: понеже лжа во устех их, и вслед скверн их сердце их ходит.</p>
<p>И будеши им яко глас песнивца сладкогласнаго благосличнаго, и услышат глаголы твоя, и не сотворят их.</p>
<p>И егда приидеши, рекут: се, прииде. И уведят, яко пророк бе среде их.</p>
<h4>34</h4>
<p>И бысть слово Господне ко мне глаголя:</p>
<p>сыне человечь, прорцы на пастыри израилевы, прорцы и рцы пастырем: сия глаголет адонаи Господь:</p>
<p>оле, пастырие израилевы! еда пасут пастырие самих себе? не овец ли пасут пастырие? се, млеко ядите и волною одеваетеся и тучное закалаете, а овец моих не пасете:</p>
<p>изнемогшаго не подясте и болящаго не уврачевасте, и сокрушеннаго не обязасте и заблуждающаго не обратисте, и погибшаго не взыскасте и крепкое оскорбисте трудом и властию наказасте я и наруганием.</p>
<p>И разсыпашася овцы моя, понеже не имеяху пастырей, и быша на изядение всем зверем селным.</p>
<p>И расточишася овцы моя по всем горам и (заблудиша) по всем холмом высоким, и на лицы всея земли разсыпашася овцы моя, и не бе взыскающаго, ни обращающаго.</p>
<p>Того ради, о, пастырие, слышите слово Господне:</p>
<p>живу аз, глаголет адонаи Господь, понеже учинена суть стада моя в расхищение, и овцы моя быша во снедение всем зверем селным, занеже несть пастырей, и не поискаша пастырие овец моих, но пасоша пастырие самих себе, а овец моих не пасоша:</p>
<p>сего ради, пастырие, слышите слово Господне,</p>
<p>сия глаголет адонаи Господь: се, аз на пастыри, и взыщу овец моих от рук их, и отставлю я от паствы овец моих, и не будут пасти их пастырие: ниже самих себе имут пасти, и отиму овцы моя из уст их, и ктому не будут им на изядение.</p>
<p>Сего ради сия глаголет адонаи Господь: се, аз взыщу овец моих и присещу их:</p>
<p>якоже присещает пастух паству свою в день, егда есть облачен и мглян, среде овец своих разлученых, тако взыщу овец моих и избавлю я от всякаго места, аможе суть разсыпаны в день облачен и примрачен.</p>
<p>И изведу я от язык и соберу и от стран, и введу я в землю их и упасу я на горах израилевых и в дебрех и во всем селении земли,</p>
<p>на пажити блазе упасу я, на горе высоце израилеве: и будут ограды их тамо, и успнут и почиют тамо в пищи блазе, и на пажити тучне упасутся на горах израилевых.</p>
<p>Аз упасу овцы моя и аз упокою я, и уразумеют, яко аз есмь Господь.</p>
<p>Сия глаголет адонаи Господь: погибшее взыщу и заблудившее обращу, и сокрушенное обяжу и немощное укреплю, и крепкое снабдю и упасу я с судом.</p>
<p>И вы, овцы моя, сия глаголет адонаи Господь: се, аз разсужду между овцею и овцею, и овном и козлом.</p>
<p>Не доволно ли вам, яко на блазей пажити пасостеся, и останок пажити вашея ногами вашими попирасте, и устоявшуюся воду пивасте, и останок ногами вашими возмущасте,</p>
<p>и овцы моя попранием ног ваших живяху, и возмущенную воду ногами вашими пияху?</p>
<p>Того ради сия глаголет адонаи Господь: се, аз разсужду между овчатем сильным и между овчатем немощным.</p>
<p>Ребрами и плещами вашими реясте и рогами вашими бодосте, и всякое немощное пхасте, дондеже изгнасте я вон:</p>
<p>и спасу овцы моя, и ктому не будут на разграбление, и разсужду между овчатем и овчатем, и между овном и овном:</p>
<p>и возставлю им пастыря единаго, и упасет я, раба моего давида, той упасет я, (и той упокоит я,) и будет им пастырь,</p>
<p>аз же Господь буду им в Бога, и раб мой давид князь среде их: аз Господь глаголах.</p>
<p>И завещаю давидови завет мирный, и потреблю звери злы от земли, и вселятся в пустыни, уповающе успнут в дубравах.</p>
<p>И дам им окрест горы моея благословение, и испущу дождь вам во время свое, дождь благословения.</p>
<p>И древеса на поли дадят плод свой, и земля даст силу свою, и вселятся на земли своей с надеждею мира, и уведят, яко аз есмь Господь, егда сокрушу узы ига их: и избавлю я из руки поработивших я,</p>
<p>и не будут ктому во пленение языком, и зверие земнии не поядят их ктому: и вселятся с надеждею, и не будет устрашаяй их.</p>
<p>И возставлю им сад мирен, и не будут ктому малы числом на земли, и не будут погублени гладом на земли, и не приимут ктому укорения от язык:</p>
<p>и уведят, яко аз есмь Господь Бог их с ними, а тии людие мои дом израилев, глаголет адонаи Господь:</p>
<p>вы же овцы моя и овцы паствы моея есте, и аз Господь Бог ваш, глаголет адонаи Господь.</p>
<h4>35</h4>
<p>И бысть слово Господне ко мне глаголя:</p>
<p>сыне человечь, обрати лице твое к горе сеир и прорцы на ню и рцы ей:</p>
<p>сия глаголет адонаи Господь: се, аз на тя, горо сеир, и простру руку мою на тя и поставлю тя пусту, и опустееши,</p>
<p>и во градех твоих пустыню сотворю, и ты в пустыню будеши, и уразумееши, яко аз есмь Господь.</p>
<p>Понеже бысть в тебе вражда вечная, и приседела еси дому израилеву лукавством, рукою врагов с мечем во время печали их и во время неправды, на последок:</p>
<p>сего ради живу аз, глаголет адонаи Господь, понеже в крови согрешила еси, и кровь поженет тя, кровь возненавидела еси, и кровь ижденет тя.</p>
<p>И поставлю гору сеир пусту и опустевшу, и погублю от нея человеки и скоты, (и приходяща и отходяща:)</p>
<p>и наполню язвеными твоими холмы твоя и дебри твоя, и на всех полех твоих язвении мечем падут в тебе:</p>
<p>и пусту во век поставлю тя, и гради твои не населятся ктому, и уразумееши, яко аз есмь Господь.</p>
<p>Понеже рекла еси: оба языка и обе стране мои будут, и возму их в наследие, а Господь тамо есть:</p>
<p>сего ради живу аз, глаголет адонаи Господь, и сотворю тебе по вражде твоей и по ревности твоей, юже сотворила еси от ненавидения к ним, и познан буду тобою, егда имам тебе судити, и уразумееши, яко аз есмь Господь.</p>
<p>Слышах глас всех хулений твоих, яже глаголала еси: горы израилевы пусты даны нам во снедь:</p>
<p>и велеречила еси на мя усты твоими и умножила на мя словеса, аз же услышах.</p>
<p>Сего ради тако глаголет адонаи Господь: во веселии всея земли пусту тя сотворю:</p>
<p>якоже порадовалася еси о наследии дому израилева, яко погибе, тако сотворю тебе: пуста будеши, горо сеир, и вся идумеа потребится, и уведят, яко аз есмь Господь Бог их.</p>
<h4>36</h4>
<p>И ты, сыне человечь, прорцы на горы израилевы и рцы:</p>
<p>горы израилевы, слышите слово Господне, сия глаголет адонаи Господь: понеже рече враг на вы: благоже, пустыня вечная во одержание нам бысть:</p>
<p>того ради прорцы и рцы: тако глаголет адонаи Господь: зане быти вам погубленым и безчестным и возненавиденым от язык окрестных вам, еже быти вам во одержание прочым языком, и взыдосте и бысте в поношение устен и во укоризну странам:</p>
<p>сего ради, горы израилевы, слышите слово Господне, сия глаголет адонаи Господь горам и холмом, и потоком и дебрем, и полянам и опустошеным, и разореным и градом оставленым, иже быша в пленение и в попрание оставшым языком окрестным.</p>
<p>Того ради сия глаголет адонаи Господь: аще не во огни рвения моего глаголах на прочыя языки и на идумею всю, яко даша землю мою себе во одержание со веселием (от всего сердца), обезчестивше душы, еже потребити повоеванием:</p>
<p>того ради прорцы на землю израилеву и рцы горам и холмом, и полянам и дебрем: сия глаголет адонаи Господь: се, аз во рвении моем и в ярости моей глаголах, за укоризну, юже приясте от язык.</p>
<p>Того ради сия глаголет адонаи Господь: се, аз воздвигну руку мою на языки, иже окрест вас, тии безчестие свое приимут.</p>
<p>Ваше же гроздие и плод ваш, горы израилевы, поядят людие мои, яко надеются приити.</p>
<p>Яко се, аз к вам, и призрю на вы, и возделаете и насеете:</p>
<p>и умножу в вас человеки, весь дом израилев до конца, и населятся гради, и пустыни оградятся:</p>
<p>и умножу вас людьми и скотом, и умножатся и возрастут, и вселю вас якоже прежде, и благо сотворю вам якоже бывшым прежде вас, и уразумеете, яко аз есмь Господь:</p>
<p>и нарожду в вас человеки люди моя израиля, и наследят вас, и будете им во одержание, и не приложите ктому безчадни быти от них.</p>
<p>Сия глаголет адонаи Господь: понеже глаголаша тебе: земля поядающая человеки ты еси, и безчадная от языка твоего была еси:</p>
<p>того ради человеков ктому не пояси и языка твоего не обезчадиши ктому, глаголет адонаи Господь.</p>
<p>И не услышится в вас ктому безчестие языков, и укоризны людий не приимете ктому, и язык твой не будет без чад ктому, глаголет адонаи Господь.</p>
<p>И бысть слово Господне ко мне глаголя:</p>
<p>сыне человечь, дом израилев вселися на земли своей, и оскверниша ю путем своим и кумирми своими и нечистотами своими, и по нечистоте месячная имущия бысть путь их пред лицем моим:</p>
<p>и излиях ярость мою на ня, крови ради, юже пролияша на землю, и кумирми своими оскверниша ю,</p>
<p>и разсыпах я во языки и развеях я во страны: по пути их и по начинанию их судих им.</p>
<p>И внидоша во языки, в няже внидоша тамо, и оскверниша имя мое святое, внегда глаголатися им: людие Господни сии и от земли своея изыдоша.</p>
<p>И пощадих я имене ради моего святаго еже оскверниша дом израилев во языцех, аможе внидоша.</p>
<p>Того ради рцы дому израилеву: сия глаголет адонаи Господь: не вам аз творю, доме израилев, но имене моего ради святаго, еже осквернисте во языцех, тамо аможе внидосте.</p>
<p>И освящу имя мое великое, оскверненное во языцех, еже осквернисте среде их, и уразумеют языцы, яко аз есмь Господь, глаголет адонаи Господь, внегда освящуся в вас пред очима их.</p>
<p>И возму вы от язык и соберу вы от всех земель, и введу вы в землю вашу,</p>
<p>и воскроплю на вы воду чисту, и очиститеся от всех нечистот ваших и от всех кумиров ваших, и очищу вас.</p>
<p>И дам вам сердце ново и дух нов дам вам, и отиму сердце каменное от плоти вашея и дам вам сердце плотяно, и дух мой дам в вас:</p>
<p>и сотворю, да в заповедех моих ходите, и суды моя сохраните и сотворите я.</p>
<p>И вселитеся на земли, юже дах отцем вашым, и будете ми в люди, аз же буду вам в Бога.</p>
<p>И спасу вы от всех нечистот ваших (и очищу вы от грех ваших всех), и призову пшеницу и умножу ю, и не дам на вы глада:</p>
<p>и распложу плод древесный и плоды селныя, яко да не приимете ктому гладныя укоризны во языцех.</p>
<p>И помянете пути своя злыя и начинания ваша не благая, и вознегодуете пред лицем их о беззакониих ваших и о мерзостех ваших.</p>
<p>Не вас ради аз творю, доме израилев, глаголет адонаи Господь, вестно да будет вам, (доме израилев:) постыдитеся и усрамитеся от путий ваших, доме израилев.</p>
<p>Сия глаголет адонаи Господь: во оньже день очищу вы от всех беззаконий ваших и населю грады, и соградятся пустыни,</p>
<p>и земля погибшая возделается вместо того, яко погублена бысть пред очима всякаго мимоходящаго:</p>
<p>и рекут: земля оная погибшая бысть яко вертоград сладости, и гради опустевшии и разореннии и раскопаннии, забралы утвержденни сташа:</p>
<p>и уразумеют языцы, елицы останутся окрест вас, яко аз Господь возградих разоренныя и насадих погубленныя: аз Господь глаголах и сотворю.</p>
<p>Сия глаголет адонаи Господь: се, еще обрящуся дому израилеву, еже сотворити им: умножу их яко овцы, человеки яко овцы святыя,</p>
<p>яко овцы Иерусалимли во праздниках его, тако будут гради опустевшии полни стад человеческих: и уразумеют, яко аз Господь.</p>
<h4>37</h4>
<p>И бысть на мне рука Господня, и изведе мя в Дусе Господни и постави мя среде поля: се же бяше полно костей человеческих:</p>
<p>и обведе мя окрест их около, и се, многи зело на лицы поля, и се, сухи зело.</p>
<p>И рече ко мне: сыне человечь, оживут ли кости сия? И рекох: Господи Боже, ты веси сия.</p>
<p>И рече ко мне: сыне человечь, прорцы на кости сия и речеши им: кости сухия, слышите слово Господне:</p>
<p>се глаголет адонаи Господь костем сим: се, аз введу в вас дух животен</p>
<p>и дам на вас жилы, и возведу на вас плоть и простру по вам кожу, и дам дух мой в вас, и оживете и увесте, яко аз есмь Господь.</p>
<p>И прорекох, якоже заповеда ми Господь. И бысть глас внегда ми пророчествовати, и се, трус, и совокупляхуся кости, кость к кости, каяждо ко составу своему.</p>
<p>И видех, и се, быша им жилы, и плоть растяше, и восхождаше (и протяжеся) им кожа верху, духа же не бяше в них.</p>
<p>И рече ко мне: прорцы о дусе, прорцы, сыне человечь, и рцы духови: сия глаголет адонаи Господь: от четырех ветров прииди, душе, и вдуни на мертвыя сия, и да оживут.</p>
<p>И прорекох, якоже повеле ми, и вниде в ня дух жизни, и ожиша и сташа на ногах своих, собор мног зело.</p>
<p>И рече Господь ко мне глаголя: сыне человечь, сия кости весь дом израилев есть, тии бо глаголют: сухи быша кости нашя, погибе надежда наша, убиени быхом.</p>
<p>Того ради прорцы (сыне человечь) и рцы к ним: сия глаголет адонаи Господь: се, аз отверзу гробы вашя и изведу вас от гроб ваших, людие мои, и введу вы в землю израилеву:</p>
<p>и увесте, яко аз есмь Господь, внегда отверсти ми гробы вашя, еже возвести ми вас от гробов ваших, людие мои: и дам дух мой в вас, и живи будете,</p>
<p>и поставлю вы на земли вашей, и увесте, яко аз Господь: глаголах и сотворю, глаголет адонаи Господь.</p>
<p>И бысть слово Господне ко мне глаголя:</p>
<p>сыне человечь, возми себе жезл един и напиши на нем иуду и сыны израилевы прилежащыя к нему: и жезл вторый возми себе и напиши на нем иосифа, жезл ефремов, и вся сыны израилевы приложившыяся к нему:</p>
<p>и совокупи я друг ко другу себе в жезл един, еже связати я, и будут (вкупе) в руце твоей:</p>
<p>и будет, егда рекут к тебе сынове людий твоих, вопрошающе: не возвестиши ли нам ты, что суть сия тебе?</p>
<p>и речеши к ним: сия глаголет адонаи Господь: се, аз поиму племя иосифово, еже есть в руце ефремове, и племена израилева прилежащая к нему, и дам я в племя иудино, и будут в жезл един в руце иудине.</p>
<p>И будут жезли, на нихже писати будеши, в руце твоей пред очима их,</p>
<p>и речеши к ним: сия глаголет адонаи Господь: се, аз поемлю весь дом израилев от среды языков, аможе внидоша, и соберу я от всех сущих окрест их и введу их в землю израилеву,</p>
<p>и дам я во язык на земли моей и в горах израилевых: и князь един будет во всех сих царем, и не будут ктому в два языка, ни разделятся ктому на два царства,</p>
<p>да не оскверняются ктому в кумирех своих и в мерзостех своих и во всех нечестиих своих: и избавлю я от всех беззаконий их, имиже согрешиша, и очищу я, и будут ми в люди, и аз буду им в Бога.</p>
<p>И раб мой давид князь среде их и пастырь един будет всех, яко в заповедех моих ходити будут и суды моя сохранят и сотворят я,</p>
<p>и вселятся на земли своей, юже дах рабу моему иакову, на нейже жиша тамо отцы их, и вселятся на ней тии и сынове их и сынове сынов их даже до века: и давид раб мой князь их будет во век.</p>
<p>И утвержу им завет мирен, и завет вечен будет с ними, и укореню я и умножу,</p>
<p>и дам освящение мое посреде их во век, и будет вселение мое в них, и буду им Бог, а они будут ми людие:</p>
<p>и уведят языцы, яко аз есмь Господь освящаяй я, внегда будут святая моя среде их во век.</p>
<h4>38</h4>
<p>И бысть слово Господне ко мне глаголя:</p>
<p>сыне человечь, утверди лице твое на гога и на землю магога князя рос, мосоха и фовеля, и прорцы нань,</p>
<p>и рцы ему: сия глаголет адонаи Господь: се, аз на тя, гог, и на князя рос, мосоха и фовеля,</p>
<p>и обращу тя окрест, и вложу узду в челюсти твоя, и соберу тя и всю силу твою, кони и конники оболчены во броня вся, собор мног, шлемы и мечы и щиты вси тии имуще:</p>
<p>персяне и муряне, и лидяне и ливиане, вси сии щиты и шлемы имуще:</p>
<p>гомер и вси иже окрест его, дом форгамань от конец севера и вси иже окрест его, и языцы мнози с тобою.</p>
<p>Уготовися, уготовися сам ты и весь сонм твой собраный с тобою, и будеши ми в преднюю стражбу.</p>
<p>От дний множайших уготовишися, и в последняя лета приидеши, и приидеши на землю низвращенную от меча, собраных от язык многих на землю израилеву, яже бысть пуста весьма: и тии от язык изыдоша, и вселятся с миром вси.</p>
<p>И взыдеши аки дождь и приидеши аки облак, покрыти землю, и падеши ты и вси иже окрест тебе, и языцы мнози с тобою.</p>
<p>Сия глаголет адонаи Господь: и будет в той день, взыдут глаголы на сердце твое,</p>
<p>и помыслиши помышления злая и речеши: взыду на землю отверженую, прииду на молчащыя в тишине и живущыя мирно, на вся живущыя на земли, на нейже несть ограды, ни дверий, ни верей,</p>
<p>еже пленити плен и взяти корысти их, еже обратити руку мою на землю опустошеную, яже населися, и на язык собраный от языков многих, сотворивших притяжания имений и живущих на пупе земли.</p>
<p>Сава и дедан и купцы кархидонстии и вся веси их рекут тебе: еда на пленение, еже пленити, ты грядеши, и взяти корысти? и собрал еси люди твоя взяти сребро и злато, отвести притяжания и имения, еже пленити плен велик.</p>
<p>Того ради прорцы, сыне человечь, и рцы гогу: сия глаголет адонаи Господь: не в той ли день, егда жити будут людие мои израиль с миром, востанеши?</p>
<p>и приидеши от места своего от конца севера, и языцы мнози с тобою: конницы на конех вси, собор велик и сила многа,</p>
<p>и взыдеши на люди моя израиля, яко облак покрыти землю: в последния дни будет, и возведу тя на землю мою, да мя уведят вси языцы, егда освящуся в тебе пред ними, (о, гогъ!)</p>
<p>Сия глаголет адонаи Господь гогу: ты еси, о немже глаголах во дни первыя рукою раб моих пророк израилевых, прорекших в оныя дни и лета, еже привести тя на ня.</p>
<p>И будет в той день, в оньже приидет гог на землю израилеву, глаголет адонаи Господь, взыдет ярость моя во гневе моем</p>
<p>и рвения моя во огни гнева моего: глаголах, аще не будет в той день трус велик на земли израилеве:</p>
<p>и потрясутся от лица Господня рыбы морския и птицы небесныя, и зверие польнии и вси гади ползающии по земли, и вси человецы иже на лицы земли, и расторгнутся горы и падут дебри, и всяка стена на землю падет.</p>
<p>И призову нань весь страх мечный, глаголет адонаи Господь: мечь человека на брата его будет.</p>
<p>И отсужду ему смертию и кровию, и дождем потопляющим и камением градным, огнь и камень горящь одождю нань и на вся сущыя с ним и на языки многия с ним:</p>
<p>и возвеличуся и освящуся, и прославлюся и уведан буду пред языки многими, и уведят, яко аз есмь Господь.</p>
<h4>39</h4>
<p>И ты, сыне человечь, прорцы на гога и рцы: сия глаголет адонаи Господь: се, аз на тя, гог, князя рос, мосоха и фовеля,</p>
<p>и соберу тя и наставлю тя, и возведу тя от конца севера и возведу тя на горы израилевы:</p>
<p>и исторгну лук твой от руки твоея левыя и стрелы твоя от руки твоея десныя,</p>
<p>и поражу тя на горах израилевых, и падеши ты и вси иже окрест тебе, и языцы иже с тобою отдадятся во множество птиц всякому парящему, и всем зверем польным дах тя на изядение:</p>
<p>на лицы поля падеши, яко аз глаголах, глаголет адонаи Господь.</p>
<p>И пущу огнь на магога, и населятся острови с миром,</p>
<p>и уведят, яко аз есмь Господь, и имя мое святое вестно будет среде людий моих израиля, и не осквернится имя мое святое ктому, и уведят вси языцы, яко аз есмь Господь святый среде израиля.</p>
<p>Се, приспе, и увеси, яко будет, глаголет адонаи Господь: се есть день, о немже глаголах,</p>
<p>и изыдут живущии во градех израилевых, и пожгут оружие, и щиты и копия, и луки и стрелы, и жезлы ручныя и сулицы, и раждегут ими огнь седмь лет:</p>
<p>и не возмут древес с поля, ни изсекут от дубравы, но оружием раждегут огнь, и пленят пленившыя их и расхитят расхитивших я, глаголет адонаи Господь.</p>
<p>И будет, в той день дам гогу место нарочито, гроб во израили, многопогребателно, пришедших на восток моря, и заградят устие дебри и погребут тамо гога и все множество его, и прозовется та дебрь: многопогребателное гога.</p>
<p>И закопают я дом израилев, да очистится земля в седмь месяц,</p>
<p>и погребут я вси людие земли, и будет им именито, в оньже день прославлюся, глаголет адонаи Господь.</p>
<p>И мужей всегда поставят обходити всю землю, еже погребсти оставшихся на лицы земли и очистити ю по седми месяцех, и взыщут опасно.</p>
<p>Всяк проходяй землю и узревый кость человечу сотворит у нея знамение, дондеже погребут ю погребающии в дебри, многопогребателнем гогове.</p>
<p>Ибо имя месту (прозовется) падение многопогребателное: и очистится земля.</p>
<p>И ты, сыне человечь, рцы: сия глаголет адонаи Господь: рцы всяцей птице парящей и ко всякому зверю селному: соберитеся и приидите от всех окрестных его на заколение мое, еже заклах вам, заклание велие на горах израилевых, ядите мяса и пийте кровь:</p>
<p>мяса исполинов изясте и кровь князей земных испиете, овны и телцы, и козлы и волы тучнии вси:</p>
<p>и да ясте тук до сытости и испиете кровь до пиянства от заклания моего, еже заклах вам:</p>
<p>и насытитеся от трапезы моея, от коня и всадника, исполина и всякаго мужа воинскаго, глаголет адонаи Господь.</p>
<p>И дам славу мою в вас, и узрят вси языцы суд мой, егоже сотворих, и руку мою, юже наведох на ня,</p>
<p>и увесть дом израилев, яко аз есмь Господь Бог их от сего дне и в прочыя.</p>
<p>И уведят вси языцы, яко грехов ради своих пленени быша дом израилев, понеже отвергошася мене, и отвратих лице мое от них и предах я в руце врагов их, и падоша мечем вси:</p>
<p>по нечистотам их и по беззаконием их сотворих им и отвратих лице мое от них.</p>
<p>Того ради сия глаголет адонаи Господь: ныне возвращу пленение иаковле и помилую дом израилев, и возревную имене ради моего святаго:</p>
<p>и возмут безчестие свое и всякую неправду свою, еюже неправдоваша, егда вселятся на земли своей с миром и не будет устрашающаго,</p>
<p>внегда возвращу я от язык и соберу я от стран языческих и освящуся в них пред языки:</p>
<p>и уведят, яко аз есмь Господь Бог их, внегда явлюся им во языцех и соберу я на землю их и не оставлю от них тамо ктому:</p>
<p>и не отвращу лица моего ктому от них, зане излиях ярость мою на дом израилев, глаголет адонаи Господь.</p>
<h4>40</h4>
<p>И бысть во двадесять пятое лето пленения нашего, перваго месяца, в десятый день месяца, в четвертоенадесять лето но пленении града, в той день бысть на мне рука Господня: и веде мя тамо,</p>
<p>в видении Божии веде мя на землю израилеву и постави мя на горе высоце зело, на нейже яко сограждение града прямо (полудне),</p>
<p>и введе мя тамо: и се, муж, и зрак его бяше, яко видение меди блещащияся, и в руце его бяше вервь зиждущих и трость мерителная. Той же стояше у врат</p>
<p>и рече ко мне: видел ли еси, сыне человечь? виждь очима твоима и ушима твоима слыши, и учини в сердцы твоем вся, елика аз показую тебе, зане того ради вшел еси семо, да покажу тебе, и покажеши ты вся, елика видиши, дому израилеву.</p>
<p>И се, ограда внеуду окрест храма, и в руце мужа мера тростяна шести лакот в лакоть шестодланный, и измери предстение ширину равно трости, и высоту его равно трости.</p>
<p>И вниде во врата зрящая на восток седмию степеньми, и измери фее, шесть о сию страну, шесть же об ону, и елам дверный равно трости.</p>
<p>И фее равно трости в долготу и равно трости в широту, и аилам среде феилаф шести лакот. И фее второе равно трости в широту и равно трости в долготу, елам же пяти лакот.</p>
<p>И фее третие равно трости в долготу и равно трости в широту,</p>
<p>елам же вратный, иже близ елама двернаго осми лакот, аилев же двою лактей: и елам дверный внутрьуду.</p>
<p>И фее дверныя прямо фее, три о сию страну и три об ону, мера же едина трием: и мера едина аилам сюду и сюду.</p>
<p>И размери широту входа вратнаго десяти лактей, широту же вратную тринадесяти лактей,</p>
<p>и лакоть един сводимь прямо фееим лактя единаго и лактя единаго, предел сюду и сюду, и фее шести лактей о сию страну и шести лактей об ону страну.</p>
<p>И размери врата от стены фее до стены фее, широта двадесяти и пяти лактей: сия врата ко вратом,</p>
<p>и непокровенное елама врат шестидесяти лактей, (двадесяти пяти) и фее двора окрест,</p>
<p>и непокровенное врат отвне в непокровенное (врат) елама врат внутрьуду пятьдесят лактей.</p>
<p>И оконца сокровена фееим и в аилам внутрь врат двора окрест: такожде и елам оконца внутрьуду окрест, и на аилам финики сюду и сюду (изваяны).</p>
<p>И введе мя во двор внутренний, и се, преграждения и междустолпия окрест двора, преграждений же тридесять в междустолпиих,</p>
<p>и притворы противу задней стране врат, по долготе врат междустолпие нижнее.</p>
<p>И размери широту двора от непокровенаго врат внешних внутрь ко непокровеному врат зрящих вне, лактей сто зрящих на восток: и введе мя на север,</p>
<p>и се, врата зрящая на север двору внешнему, и размери я, долготу их и широту.</p>
<p>И фее три о сию страну, три же об ону, и аилев, и еламы, и финики их: и бысть по мере врат зрящих на восток, пятидесяти лактей долгота их, а широта их двудесяти и пяти лактей:</p>
<p>и оконца их, и еламы, и финики их, якоже врата зрящая на восток: и седмию восходами восхождаху на ня, и еламы внутрьуду.</p>
<p>И врата двору внутреннему зрящая ко вратом северным, якоже врата зрящая на восток: и размери двор от врат до врат лактей сто.</p>
<p>И веде мя к югу, и се, врата зрящая на юг, и размери я, и фее, и аилева, и еламы, по темжде мерам.</p>
<p>И оконца их и еламы окрест якоже и оконца елаг, пятидесяти лактей долгота их, а широта двудесяти и пяти лактей,</p>
<p>и седмь восходов им, и еламы внутрьуду, и финики их, един о сию страну, а другий об ону над аилев.</p>
<p>И врата прямо вратом двора внутренняго на юг: и размери двор от врат до врат на юг, сто лактей в широту.</p>
<p>И введе мя во двор внутренний врат, яже на юг, и размери врата, яже на юг, по темжде мерам:</p>
<p>и фее, и аилев, и еламы по темжде мерам.</p>
<p>И оконца их и еламы окрест, пятидесяти лактей долгота их, а широта двудесяти и пяти лактей.</p>
<p>Еламы же во двор внешний, и финики аилев, и осмь восходов.</p>
<p>И введе мя во врата зрящая на восток, и размери я по темжде мерам, и фее и аилев и еламы по темжде мерам.</p>
<p>И оконца им, и еламы и окрест, пятидесяти лактей долгота их, а широта их двудесяти и пяти лактей.</p>
<p>И еламы во двор внутренний, и финики на аилев сюду и сюду, и осмь восходов им.</p>
<p>И введе мя во врата яже на север, и размери по темжде мерам,</p>
<p>и фее и аилев и еламы, и оконца им окрест, пятидесяти лактей долгота их, а широта двудесяти и пяти лактей,</p>
<p>и еламы во внешний двор, и финики аилеву сюду и сюду, и осмь восходов им.</p>
<p>И преграды их, и двери их, и еламы их пред враты их вторыми сток, тамо измывают всесожжения.</p>
<p>Во еламе же врат, две трапезы о сию страну, две же об ону, еже закалати на них всесожжения, яже за грехи и яже за неведение.</p>
<p>И созади стока всесожжений дверий зрящих на север две трапезы на восток противу задней стране (дверий) вторых, и противу елама врат две трапезы на восток.</p>
<p>Четыри о сию страну, четыри же об ону противу задней стране врат, на тех закалают заколения: прямо осми трапез заколений:</p>
<p>четыри же трапезы всесожжений каменны истесаны, в широту лактя единаго и пол, в долготу двух лактей и пол, а в высоту лакоть един: на тыя возлагают орудия, имиже закалают тамо всесожжения и заколения.</p>
<p>И имеют ограждение мало истесано на длань внутрьуду окрест, верху же трапезы покров, еже покрыватися им от дождя и зноя.</p>
<p>И введе мя во двор внутреннейший, и се, две преграды во внутреннейшем дворе, едина противу задней стране врат зрящих на север, вводящая на юг, а другая противу задней стране врат сущих на юг, зрящих же к северу.</p>
<p>И рече ко мне: преграда сия, яже зрит на юг, жерцем есть, иже стрегут стражбу храма:</p>
<p>а преграда, яже зрит к северу, жерцем есть стрегущым стражу требника: тии суть сынове садуковы, приступающии от левиа ко Господеви, еже служити ему.</p>
<p>И размери двор ста лактей в долготу и в широту ста лактей, на четыри страны его, и требник прямо храму.</p>
<p>И введе мя во елам храма: и размери аил елама пяти лактей широту о сию страну, пяти же лактей об ону, широта же дверная четырехнадесяти лактей, и бока дверная елама три лакти о сию страну, три же об ону.</p>
<p>Долгота же елама двадесять лактей, а широта дванадесять лактей: и десятию степеньми восхождаху к нему, и столпи бяху у аилама, един о сию страну, а другий об ону.</p>
<h4>41</h4>
<p>И введе мя во храм, и размери аилам, шести лактей широта о сию страну и шести лактей широта аилам об ону,</p>
<p>и широта врат десять лактей, и бока врат пяти лактей о сию страну и пяти об ону: и измери долготу их четыредесять лактей, а широту двадесять лактей.</p>
<p>И вниде во двор внутренний, и размери аилам дверий двух лактей, и двери шести лактей, бока же дверная седми лактей о сию страну и седми об ону.</p>
<p>И размери долготу дверий четыредесять лактей, а широту двадесять лактей пред лицем храма, и рече ко мне: сие святое святых.</p>
<p>И размери стену храма шести лактей и широту страны четырех лактей окрест,</p>
<p>страны же страна до страны тридесять и три дващи: и разстояние в стене храма во странах окрест, еже на прозрак быти входящым, да отнюд не прикасаются ко стенам храма.</p>
<p>Широта же вышния страны по приложению от стены к вышней окрест храма, яко да разширяется свыше, и да от долних восходят на горняя, а от средних на трекровная.</p>
<p>И видех храма высоту окрест разстояние стран равно трости шести лактей разстояния,</p>
<p>широта же стены страны внеуду пяти лактей, и прочая между странами храма,</p>
<p>и между преградами широта двадесяти лактей, окружность окрест храма.</p>
<p>Двери же преград ко прочему дверий единых яже к северу: и дверь едина к югу, широта же света прочаго пяти лактей широта окрест.</p>
<p>Раздел же противу прочему аки к морю седмьдесят лактей, широта стены разделяющия, широта окрест пять лактей, и долгота ея девятьдесят лактей.</p>
<p>И размери противу храма долготу сто лактей, и прочая и разделяющая, и стены их в долготу сто лактей.</p>
<p>И широта противу храма, и прочая противу ста лактей.</p>
<p>И размери долготу разделу противу лицу прочему созади храму тому, и прочая о сию страну и об ону ста лактей долготу: храм же и углы, и елам внешний, доски постланы.</p>
<p>И окна решетчатая свещения окрест трием (странам) еже приницати: храм же и яже близ его устлана древом окрест, и помост, и от помоста до окон: окна же отворяема трояко на приницание,</p>
<p>и даже до дому внутренняго и до внешняго, и на всей стене окрест внутренней и внешней меры,</p>
<p>и изваяннии херувими и финики: финик посреде херувима и херувима: два лица херувиму:</p>
<p>лице человеческо к финику сюду и сюду, и лице львово к финику сюду и сюду, изваян весь храм окрест.</p>
<p>От помоста даже до свода херувими и финики изваяни.</p>
<p>святое же и храм отверзаемь на четыри страны, пред лицем святых видение яко зрак требника древяна,</p>
<p>три лакти высота его, а долгота дву лактей, и широта такожде: имеяше же роги, и основание его и стены его древяны. И рече ко мне: сия трапеза, яже пред лицем Господним:</p>
<p>двои же двери храму и двои двери святому,</p>
<p>двоим дверем вращающымся: две вереи единым, и две вереи вторым дверем.</p>
<p>И ваяния над ними и над дверьми храма херувим и финики, по ваянию святых, и древеса потребна пред лицем елама от внеуду,</p>
<p>и окна сокровена. И размери сюду и сюду в покровех елама, и страны храма древами сопряжены.</p>
<h4>42</h4>
<p>И введе мя во двор внешний на востоки, прямо врат яже к северу, и введе мя (внутрь), и се, преград пять держащыяся прочаго и держащыяся предела к северу,</p>
<p>противу лица ста лактей долгота к северу, а широта пятьдесят лактей,</p>
<p>расписаны якоже врата двора внутренняго, и якоже междустолпия внешняго двора чинорасположены, прямоличны притворы три.</p>
<p>И прямо преградам проход десяти лактей в широту, во внутренняя пути единаго лактя на сто лактей долгота, и двери их к северу.</p>
<p>И проходи горничнии такожде, яко изницаше междустолпие из него, от долнаго междустолпия, и разстояние: сице междустолпие и разстояние,</p>
<p>и сице притворы: понеже трегубы бяху и столпов не имеша, якоже столпи преград: того ради изницаху из нижних и средних от земли.</p>
<p>И свет внеуду, якоже преграды двора внешняго, зрящыя противу преградам, яже к северу, долгота пятидесяти лактей.</p>
<p>Зане долгота преград зрящих во двор внешний бяше пятидесяти лактей, и тыя суть прямоличны тем: все же (бе) ста лактей.</p>
<p>Двери же преград тех входа, иже на востоки, еже входити ими от двора внешняго,</p>
<p>по свету сущаго в начале прохода: и к югу на лице юга, и прямо прочему, и прямо разделения, и преграды,</p>
<p>и проход противу лицу их, по мерам преград яже к северу и по долготе их и по широте их, и по всем исходом их и по всем вращением их, и по светом их и по дверем их,</p>
<p>преград яже к югу, и по дверем от начала прохода аки к свету разстояния трости, и на восток еже входити ими.</p>
<p>И рече ко мне: преграды, яже к северу, и преграды, яже к югу, сущыя противу лицу разстояний, сия суть преграды святаго, в нихже ядят жерцы сынове садуковы, иже приступают ко Господеви, святая святых, и тамо положат святая святых и жертву, и яже за грехи и яже за неведение, понеже место свято есть.</p>
<p>Да не входят тамо, кроме жерцев, и да не изходят от святаго во двор внешний, яко да присно святи будут приносящии, и да не прикасаются ризам их, в нихже служат, понеже свята суть, но да облекутся в ризы ины, егда прикасаются людем.</p>
<p>И совершися размерение храма внутрьуду. И изведе мя по пути врат зрящих на восток, и размери подобие храма окрест чинорасположением.</p>
<p>И ста созади врат зрящих на восток, и размери пять сот тростию мерною.</p>
<p>И обратися на север, и размери на лице севера лактей пять сот тростию мерною.</p>
<p>И обратися к морю, и размери на лице моря пять сот лактей тростию мерною.</p>
<p>И обратися на юг, и размери противу югу пять сот тростию мерною.</p>
<p>Четыри страны тоюжде тростию: и расположи его, и ограду окрест ему, пять сот лактей (долготу) на восток, и пять сот лактей широту, еже разлучати между святыми и между предстением сущим в чинорасположении храма.</p>
<h4>43</h4>
<p>И веде мя ко вратом зрящым на востоки и изведе мя:</p>
<p>и се, слава Бога израилева грядяше по пути врат зрящих на востоки, и глас полка аки глас усугубляющих многих, и земля светяшеся аки свет от славы его окрест.</p>
<p>И видение, еже видех, по видению, еже видех, егда вхождах помазати град: и видение колесницы, юже видех, подобяшеся видению, еже видех на реце ховар. И падох на лице мое.</p>
<p>Слава же Господня вниде во храм по пути врат зрящих на восток.</p>
<p>И взя мя дух и введе мя во двор внутренний: и се, полн славы дом Господень.</p>
<p>И стах, и се, глас от храма глаголющаго ко мне, и муж стояше близ мене</p>
<p>и рече ко мне: сыне человечь, видел ли еси место престола моего и место стопы ног моих, идеже вселится имя мое среде дому израилева во век? и не осквернят ктому имене моего святаго дом израилев, тии и старейшины их во блужении своем и во убийствах старейшин своих среде себе,</p>
<p>внегда полагаху преддверие мое во преддвериих своих и праги моя близ прагов своих: и даша стену мою яко держащуюся мене и онех, и оскверниша имя мое святое в беззакониих своих, яже творяху: и скончах я в ярости моей и во избиении:</p>
<p>и ныне да отринут блужение свое и убийства старейшин своих от мене, и вселюся среде их во век.</p>
<p>Ты же, сыне человечь, покажи дому израилеву храм, и да престанут от грехов своих: и видение его, и чиноположение его,</p>
<p>и тии приимут казнь свою о всех, яже сотвориша: и распишеши храм и уготование его, и исходы его и входы его, и бытие его и вся повеления его и вся законы его возвестиши им и да впишеши пред ними, и снабдят вся оправдания моя и вся повеления моя и сотворят я.</p>
<p>И расписание храма на верху горы: вси пределы его окрест святая святых суть.</p>
<p>Сей закон храма, и сия мера требника, в лакоть лактя и длани, недро глубины лакоть на лакоть и лакоть в широту, и ограждение устия ему окрест, пяди.</p>
<p>И сия высота требника, и от глубины начала вдоления его ко очистилищу великому, еже внизу, двух лактей, широта же лакоть: а от очистилища малаго ко очистилищу великому лакти четыри, и широта лакоть.</p>
<p>И ариил четырех лактей, а от ариила и выше рогов лакоть:</p>
<p>ариил же дванадесять лактей в долготу и дванадесять лактей в широту, четвероуголен на четыри части своя.</p>
<p>И очистилище четыренадесять лактей в долготу и четыренадесять лактей в широту, четвероуголно на четыри части своя: и ограждение ему окрест окружающее его пол лактя, и обдержание его лакоть окрест, и степени его зрящыя на восток.</p>
<p>И рече ко мне: сыне человечь, сия глаголет Господь Бог израилев: сия заповеди требника в день сотворения его, еже возносити на нем всесожжения и возливати нань кровь.</p>
<p>И даси жерцем и левитом, иже суть от семене садукова, приступающым ко мне, глаголет Господь Бог, еже служити мне, телца от говяд за грех:</p>
<p>и да возмут от крове его и да возложат на четыри роги требника и на четыри части очистилища и на основание окрест, и окропиши е, и очистят е:</p>
<p>и да возмут телца, иже за грех, и да сожжется во отлученнем храме вне святых.</p>
<p>А во вторый день да возмут два козлища от коз непорочных за грех и да очистят требник, якоже очистиша телцем.</p>
<p>И егда скончают очищение, да принесут телца от говяд непорочна и овна от овец непорочна,</p>
<p>и да принесете пред Господа: и да возвергут на ня жерцы соль и да вознесут я Господеви всесожжения.</p>
<p>Седмь дний да сотвориши козлище за грех по вся дни, и телца от говяд и овна от овец непорочна, да сотворят седмь дний:</p>
<p>и да очистят требник и освятят его, и наполнят руки своя.</p>
<p>И скончают седмь дний, и будет от осмаго дне и потом, сотворят жерцы на жертвеннице всесожжения ваша и яже спасения вашего: и прииму вы, глаголет Господь.</p>
<h4>44</h4>
<p>И обрати мя на путь врат святых внешних, зрящих на востоки: и сия бяху затворенна.</p>
<p>И рече Господь ко мне: сия врата заключенна будут и не отверзутся, и никтоже пройдет ими: яко Господь Бог израилев внидет ими, и будут заключенна.</p>
<p>Зане старейшина сей сядет в них ясти хлеб пред Господем: по пути елама врат внидет и по пути его изыдет.</p>
<p>И введе мя по пути врат яже к северу, прямо храму: и видех, и се, полн славы дом Господень. И падох ниц на лицы моем.</p>
<p>И рече Господь ко мне: сыне человечь, сложи в сердцы твоем, и виждь очима твоима и ушима твоима слыши вся, елика аз глаголю с тобою, по всем повелением храма Господня и по всем узаконением его: и устроиши сердце твое на вход храма по всем исходам его во всех святых.</p>
<p>И речеши к дому прогневляющему мя, к дому израилеву: сия глаголет Господь Бог: да довлеет вам от всех беззаконий ваших, доме израилев,</p>
<p>еже вводити вам сыны иноплеменничы необрезаны сердцем и необрезаны плотию, еже бывати им во святых моих, и оскверняху я, егда приносите вы хлебы, тук и мяса и кровь: и преступасте завет мой во всех беззакониих ваших,</p>
<p>и не снабдесте хранити стражбы во святых моих, и постависте стражей стрещи стражбы святых моих себе.</p>
<p>Того ради сице глаголет адонаи Господь: всяк сын иноплеменничь необрезан сердцем и необрезан плотию да не внидет во святая моя во всех сынех иноплеменничих, иже суть среде дому израилева:</p>
<p>но и левити, иже отвергошася мене, егда заблуждаше израиль, иже заблудиша от мене вслед помыслов своих, и возмут неправду свою</p>
<p>и будут служаще во святых моих, вратари у дверий храма и служащии храму: тии да закалают жертвы и всесожжения людем и тии да станут пред людьми, еже служити им.</p>
<p>Понеже служиша им пред лицем кумиров своих, и бысть дому израилеву в мучение неправды: того ради воздвигох на ня руку мою, глаголет Господь Бог (израилев), и возмут беззаконие свое,</p>
<p>и не приступят ко мне служити мне, ни приносити ко святым сынов израилевых, ниже ко святым святынь моих, и возмут безчестие свое в заблуждении, в немже прельстишася:</p>
<p>и учинят я стрещи стражбы храма на вся дела его</p>
<p>и на вся, елика сотворят жерцы и левити, сынове садуковы, иже сохраниша стражбы святынь моих (и пути моя), егда заблуждаше дом израилев от мене: сии приступят ко мне, еже служити мне, и станут пред лицем моим, еже приносити мне жертву, тук и кровь, глаголет адонаи Господь.</p>
<p>Сии внидут во святая моя и сии приступят ко трапезе моей, еже служити мне, и сохранят стражбы моя.</p>
<p>И будет внегда входити им во врата двора внутренняго, в ризы льняны да облекутся, а да не облекутся в волняны, внегда служити им от врат двора внутренняго.</p>
<p>И клобуки льняны да имут на главах своих, и опоясания льняна да имут о чреслех своих, и да не препоясуются крепко:</p>
<p>и егда исходят к людем во внешний двор, да совлекутся риз своих, в нихже тии служат, и да положат я в преградах святых, и облекутся в ризы ины, и да не освятят людий в ризах своих:</p>
<p>и глав своих да не обриют, и влас своих да не растят, покрывающе покрыют главы своя.</p>
<p>И вина да не пиет всяк жрец, егда входит во внутренний двор.</p>
<p>И вдовицы и пущеницы да не поемлют себе в жену, но токмо девицу от племене дому израилева: и аще будет вдова жерча, да оную поймут.</p>
<p>И люди моя да научат разлучати между святым и сквернавым, и между чистым и нечистым возвестят им.</p>
<p>И на суде крове тии да стоят, еже разсуждати: оправдания моя да оправдят и суды моя да судят, и законы моя и повеления моя во всех праздницех моих сохранят, и субботы моя освятят.</p>
<p>И над душу человека не приидут осквернитися, но точию над отцем и материю, и сыном и дщерию, и братом и сестрою своею, яже не посягла за мужа, осквернится.</p>
<p>И по очищении своем седмь дний да сочтет себе.</p>
<p>И во оньже день входят во двор внутренний, еже служити во святилищи, да принесут очищение, глаголет Господь Бог.</p>
<p>И будет им в наследие: аз им наследие, и одержание им не дастся в сынех израилевых, яко аз одержание их.</p>
<p>Жертвы же и яже за грехи и за неведение сии да ядят: и всякое отлученное во израили тем да будет:</p>
<p>начатки всех и первенцы всех и участия вся, от всех начатков ваших жерцем да будут: и начатки жит ваших да дасте жерцу, еже положити благословения в домех ваших.</p>
<p>И всякия мертвечины и звероядины, от птиц и от скот да не ядят жерцы.</p>
<h4>45</h4>
<p>И егда разделяти вам землю в наследие, отлучите начаток Господеви, свято от земли, в долготу двудесяти и пяти тысящ, а в широту десяти тысящ, свято да будет во всех пределех их окрест.</p>
<p>И да будут от того на святое пять сот, по пяти сот четвероуголно окрест, разстояние же их пятьдесят лактей окрест.</p>
<p>И от сего размерения да размериши в долготу двадесять пять тысящ, а в широту десять тысящ: и в том да будет освящение, святая святых.</p>
<p>свято от земли да будет жерцем служащым во святем и да будет приступающым служити Господеви, и будет им место на домы отлученны освящению их,</p>
<p>двадесять пять тысящ в долготу и двадесять тысящ в широту да будет, левитом служащым храму, тем во одержание грады ко обитанию.</p>
<p>И одержание града да даси в широту пять тысящ, а в долготу двадесять пять тысящ, якоже начаток святых всему дому израилеву да будет</p>
<p>и старейшине от того: и от сего в начатки святых, во одержание града по лицу начатков святынь и по лицу одержания града, яже к морю, и от сущих к морю, яже на восток: долгота же яко едина часть от предел иже к морю, и долгота ко пределом иже на восток земли.</p>
<p>И будет ему во одержание во израили, и да не насилуют ктому старейшины израилевы людем моим, и землю да наследят дом израилев по племеном своим.</p>
<p>Сия глаголет Господь Бог: да довлеют вам, старейшины израилевы, неправду и озлобление отвержите, суд же и правду сотворите: изымите насилие от людий моих, глаголет Господь Бог.</p>
<p>Вес праведный и мера праведна и хиникс праведен да будут вам в меры:</p>
<p>и хиникс такожде един да будет вам, еже приимати, десятая часть гомора хиникс, и десятая часть гомора ефи, мера к гомору да будет равна.</p>
<p>И вес, двадесять оволи сикль, и двадесять пять сиклей, и двадесять сиклей, и пятьнадесять сиклей мнас будет вам.</p>
<p>И сей начаток, егоже отлучите, шестую часть меры от гомора пшеницы и шестую часть ефи от кора ячменя.</p>
<p>Заповедь же о елеи, меру елеа от десяти мер, понеже десять мер суть гомор.</p>
<p>И овча едино от десяти овец участие от всех отечеств израилевых, на жертвы и на всесожжения и на спасение, еже умолити о вас, глаголет Господь Бог.</p>
<p>Вси же людие земли да дадят сей начаток старейшине израилеву,</p>
<p>и старейшиною да бывают всесожжения: и жертвы и возлияния будут в праздники и в новомесячия, и в субботы и во вся праздники дому израилева: той сотворит яже за грехи и жертву, и всесожжения и яже спасения, еже умоляти о доме израилеве.</p>
<p>Тако глаголет Господь Бог: в первый месяц, во един день месяца, да возмете телца от говяд непорочна, еже очистити святое:</p>
<p>и да возмет жрец от крове очищения и да возлиет на праги храма и на четыри углы святилища, и на жертвенник и на праги врат двора внутренняго.</p>
<p>И сице да сотвориши в седмый месяц: во един (день) месяца возмеши от коегождо неведущаго и от младенца, и очистите храм.</p>
<p>В первый месяц, четвертагонадесять дне месяца, да будет вам пасха праздник: седмь дний да ясте опресноки.</p>
<p>И сотворит старейшина в той день за ся и за дом и за вся люди земли, телца за грех:</p>
<p>в седмь же дний праздника да сотворит всесожжения Господеви седмь телцев и седмь овнов непорочных по всяк день седми дний: и за грех козлище от коз на всяк день, и жертву,</p>
<p>и опресноки телцу и опресноки овну да сотвориши, и елеа ин опресноку.</p>
<p>В седмый же месяц, в пятыйнадесять день месяца, в празднице сотвориши по томужде, седмь дний, якоже и за грех, и якоже всесожжения, и якоже дар, и якоже масло древяное.</p>
<h4>46</h4>
<p>Сия глаголет Господь Бог: врата, яже во дворе внутреннем зрящая на восток, да будут затворена на шесть дний делных: в день же субботный да отверзаются, и в день новомесячия да отверзутся.</p>
<p>И внидет старейшина по пути елама врат внешних и да станет у преддверия врат, и да сотворят жерцы всесожжения его и яже спасения его:</p>
<p>и да поклонится у преддверия врат и изыдет, врата же да не заключатся до вечера, и да покланяются людие земли у преддверия врат тех в субботы и в новомесячия пред Господем.</p>
<p>И всесожжения да принесет старейшина в день субботный Господеви, шесть агнцев непорочных и овна непорочна,</p>
<p>и манау, опреснок овну, и агнцем жертву, дар руки своея, и елеа ин опресноку.</p>
<p>И в день новомесячия телец от стада непорочен и шесть агнцев и овен непорочен да будет,</p>
<p>и опреснок телцу и опреснок овну да будет манаа, и агнцем, якоже постигнет рука его, и масла ин опресноку.</p>
<p>И егда входит старейшина, по пути елама врат да внидет и по пути врат да изыдет.</p>
<p>И егда входят людие земли пред Господа в праздники, входящии по пути врат зрящих на север поклонитися, да исходят по пути врат яже на юг: и иже входят по пути врат яже на юг, да исходят по пути врат яже на север, да не возвращаются во врата, имиже внидоша, но прямо им да изыдут.</p>
<p>И старейшина посреде их, егда тии входят, да внидет с ними, и егда исходят, да изыдет.</p>
<p>И в праздники и в торжества да будет манаа опреснок телцу и опреснок овну, и агнцем, якоже постигнет рука его, и елеа ин опресноку.</p>
<p>Аще же сотворит старейшина исповедание, всесожжение спасения Господеви, и отворит себе врата зрящая на восток и сотворит всесожжение свое и яже спасения своего, якоже есть обычай творити в день субботный: и да изыдет и затворит двери по исхождении своем:</p>
<p>агнца же единолетнаго непорочна да сотворит во всесожжение на всяк день Господеви, заутра да сотворит его.</p>
<p>И манаа да сотворит над ним заутра заутра, шестую часть меры, и елеа третию часть ина, еже смесити семидал манаа Господеви, заповедь вечная присно.</p>
<p>Да сотворите агнца, и манаа, и масло древяно да сотворите заутра всесожжение присно.</p>
<p>Сия глаголет Господь Бог: аще даст старейшина даяние единому от сынов своих от наследия своего, сие сыном его да будет: одержание их сие в наследие.</p>
<p>Аще же даст даяние единому от раб своих, да будет ему до лета отпущения, и да воздаст старейшине: обаче наследие сынов его им да будет.</p>
<p>И да не вземлет старейшина от наследия людий еже насилити им, от одержания своего даст наследие сыном своим: яко да не расточатся людие мои кийждо от одержания своего.</p>
<p>И введе мя во вход врат, яже к югу, в преграду святых жерцев, зрящую на север: и се, тамо место отлучено.</p>
<p>И рече ко мне: сие место есть, идеже варят жерцы, яже за неведение и яже за грехи, и тамо да пекут манау весьма, еже не износити во двор внешний освящати люди.</p>
<p>И изведе мя во двор внешний и обведе мя на четыри части двора: и се, двор по углам двора.</p>
<p>По углу двор, на четырех углех двора, двор малый в долготу лактей четыредесять, а в широту лактей тридесять, мера едина четырем.</p>
<p>И преграды окрест в них, окрест четырем: и поварни устроеныя под преградами окрест.</p>
<p>И рече ко мне: сии домове поваров, идеже варят служащии храму заколения людская.</p>
<h4>47</h4>
<p>И введе мя ко преддверию храма, и се, вода исхождаше из под непокровеннаго храма на восток, яко лице храма зряше на восток, и исхождаше вода от страны десныя, от юга к жертвеннику.</p>
<p>И изведе мя по пути врат яже на север и обведе мя путем вратным внеуду ко вратом двора, зрящаго на восток, и се, вода исхождаше от страны десныя,</p>
<p>якоже исход мужа противу: и мера в руце его: и измери тысящу мерою, и прейде водою воду оставления.</p>
<p>И (паки) измери тысящу, и преведе мя чрез воду, и взыде вода до колен: и размери тысящу, и взыде вода даже до чресл.</p>
<p>И размери тысящу, поток, и не возможе прейти, яко кипяше вода, аки шум поточный, егоже не прейдут.</p>
<p>И рече ко мне: видел ли еси, сыне человечь? и веде мя и обрати мя на брег речный, во обращении моем:</p>
<p>и се, на брезе речнем древеса многа зело сюду и сюду.</p>
<p>И рече ко мне: вода сия текущая в галилею, яже на восток, и низхождаше ко аравии, и грядяше до моря к воде исхода, и изцелит воды:</p>
<p>и будет всяка душа животных вреющих, на вся, на няже найдет тамо река, жива будут: и будут тамо рыбы многи зело, яко приидет тамо вода сия и изцелит, и живо будет всякое, на неже аще приидет река, тамо живо будет.</p>
<p>И станут тамо рыбарие от ингадда до ингалима: сушило мрежам будет, о себе будет: и рыбы ея яко рыбы моря великаго, множество много зело.</p>
<p>И во исходе ея и во обращении ея и в возвышении ея мелины ея не изцелятся, в соль вдадутся:</p>
<p>и над реку взыдет, и на брезе ея оба полы, всякое древо ядомое не обетшает у нея, ни оскудеет плод его, новости своея первый плод принесет, ибо воды их сия от святых исходят, и будет плод их в снедь и прозябение их во здравие.</p>
<p>Сице глаголет Господь Бог: сия пределы наследите земли, двунадесяти племеном сынов израилевых приложение ужа.</p>
<p>И наследите ю кийждо, якоже брат его, на нюже воздвигох руку мою, еже дати ю отцем их, и падет земля сия вам в наследие.</p>
<p>И сии пределы земли на север, от моря великаго сходящаго и отделяющаго вход имаселдам,</p>
<p>маавфирас, еврамилиам среде предел дамасковых и среде предел имафовых, дворы савнани, иже суть выше предел авранитидских.</p>
<p>Сии пределы от моря: от двора енанова, пределы дамасковы, и яже к северу, и предел емафов, и предел северск.</p>
<p>И яже на востоки: между авранитидою и между дамаском, и между галаадитидою и между землею израилевою, иордан делит к морю, еже на востоки фиников: сия на востоки.</p>
<p>И яже к югу и ливу: от фемана и фиников даже до воды маримоф-кадим, продолжающееся к морю великому.</p>
<p>Сия страна юга и лива, сия страна моря великаго разделяет даже прямо входу имаф, даже до входа его: сия суть яже к морю имаф.</p>
<p>И разделите землю вам, племеном израилевым.</p>
<p>Расположите ю жребием вам и пришелцем обитающым среде вас, иже родиша сыны посреде вас, и будут вам яко туземцы в сынех израилевых: с вами да ядят во участии среде племен израилевых,</p>
<p>и будут в племени пришелцев, в пришелцех иже с ними: тамо дадите участие им, глаголет Господь.</p>
<h4>48</h4>
<p>Сия же имена племен от начала еже к северу, по стране схождения разделяющаго ко входу имафову двора енаня, предел дамасков к северу по стране имафова двора: и будут им яже на востоки, даже до моря, даново едино.</p>
<p>И от предел дановых к востоком даже до моря, асирово едино.</p>
<p>И от предел асировых, от сущих к востоком, даже до моря, неффалимле едино.</p>
<p>От предел же неффалимлих от страны восточныя даже до страны моря, манассиино едино.</p>
<p>От предел же манассииных, сущих на востоки, даже до сущих к морю, ефремле едино.</p>
<p>От предел же ефремлих, иже на восток, даже до моря, рувимле едино.</p>
<p>От предел же рувимлих, иже на востоки, даже до моря, иудино едино.</p>
<p>А от предел иудиных, иже к востоком, даже до моря, будет начаток уделения двадесяти и пяти тысящ широта, и долгота якоже едина от частей сущих к востоком, и даже до тех яже к морю: и будет святое посреде их.</p>
<p>Начаток, егоже отделят Господеви, в долготу двадесять и пять тысящ и в широту двадесять и пять тысящ.</p>
<p>От сих будет начаток святых жерцем, к северу (в долготу) двадесять и пять тысящ, и к морю в широту десять тысящ, и к востоку десять тысящ, и на юг в долготу двадесять и пять тысящ: и гора святых будет посреде его</p>
<p>жерцем, освященным сыном садуковым, стрегущым стражбы храма, иже не прельстишася во прельщение сынов израилевых, якоже прельстишася левити.</p>
<p>И будет им начаток даемый от начатков земли, святое святых от предел левитских.</p>
<p>Левитом же ближняя пределов жреческих, двадесяти и пяти тысящ в долготу, а в широту десяти тысящ: вся долгота двадесяти и пяти тысящ, а широта десяти тысящ.</p>
<p>Да не продастся от него, ни заменится, ниже отимутся первая жита земли, яко свято есть Господеви.</p>
<p>Пять же тысящ избыточных в широте двадесяти и пяти тысящей, предградие да будет граду на вселение и в разстояние его: и да будет град среде его.</p>
<p>И сия меры его: от севера четыре тысящы и пять сот, и от юга четыре тысящы и пять сот, и от восток четыре тысящы и пять сот, и от моря четыре тысящы и пять сот.</p>
<p>И да будет разстояние граду к северу двусту и пятидесяти, и к югу двусту и пятидесяти, и на восток двусту и пятидесяти, и к морю двусту и пятидесяти.</p>
<p>Избыток же долготы держащься начатков святых десять тысящ к востоком и десять тысящ к морю: и будут начатки святаго, и будут жита ея во хлебы делающым град.</p>
<p>Делающии же град да делают его от всех племен израилевых.</p>
<p>Весь начаток двадесяти и пяти тысящ на двадесять и пять тысящ: четвероуголно отделите от него начаток святаго, от одержания градскаго,</p>
<p>а избыток старейшине от сего: и от онаго, от начатков святаго и во участие града, спреди на двадесять и пять тысящ долгота, до предел, иже к морю и к востоком, спреди на двадесять и пять тысящ, до предел, иже к морю, близ частей старейшины: и да будет начаток святых и освящение храма среде его.</p>
<p>От участия же левитска и от участия града, среде старейшин, будет среде предел иудиных и среде предел вениаминих, и старейшин да будет.</p>
<p>А избыточное племен от сущих к востоком даже до сущих к морю, вениаминово едино.</p>
<p>От предел же вениаминих к востоком даже до страны яже к морю, симеоне едино.</p>
<p>От предел же симеоних, от страны яже на восток даже до страны яже к морю, иссахарово едино.</p>
<p>А от предел иссахаровых, от востоков даже до моря, завулоне едино.</p>
<p>От предел же завулоних, от востока даже до страны моря, гадово едино.</p>
<p>От предел же гадовых, от востока даже до ливы: и будут пределы его от юга, и воды варимоф-кадиса, наследия даже до моря великаго.</p>
<p>Сия земля, юже расположите жребием племеном израилевым: и сии разделы их, глаголет Господь Бог.</p>
<p>И сии исходы града, иже к северу, четыре тысящы и пять сот мерою:</p>
<p>врата же града по именом племен израилевых: врата троя на север: врата рувимля едина, врата же иудина едина и врата левиина едина:</p>
<p>и на восток четыре тысящы и пять сот, и врата троя: врата едина иосифова, врата же едина вениаминя и врата данова едина:</p>
<p>и яже к югу четыре тысящы и пять сот мерою, и врата троя: врата едина симеону, врата же едина иссахару и врата едина завулону:</p>
<p>и яже к морю четыре тысящы и пять сот мерою: врата троя: врата едина гадова, и врата асирова едина и врата неффалимова едина.</p>
<p>Округлость же осминадесяти тысящ: имя же граду, от негоже дне будет, Господь тамо будет имя ему.</p>
