<h4>1</h4>
<p>Многочастне и многообразне древле Бог глаголавый отцем во пророцех,</p>
<p>в последок дний сих глагола нам в Сыне, егоже положи наследника всем, имже и веки сотвори.</p>
<p>Иже сый сияние славы и образ ипостаси его, нося же всяческая глаголголом силы своея, собою очищение сотворив грехов наших, седе о десную престола величествия на высоких,</p>
<p>толико лучший быв ангелов, елико преславнее паче их наследствова имя.</p>
<p>Кому бо рече когда от ангел: Сын мой еси ты, аз днесь родих тя? И паки: аз буду ему во Отца, и той будет мне в Сына?</p>
<p>Егда же паки вводит первороднаго во вселенную, глаголет: и да поклонятся ему вси ангели Божии.</p>
<p>И ко ангелом убо глаголет: творяй ангелы своя духи и слуги своя огнь палящь.</p>
<p>К Сыну же: престол твой, Боже, в век века: жезл правости жезл Царствия твоего:</p>
<p>возлюбил еси правду и возненавидел еси беззаконие: сего ради помаза тя, Боже, Бог твой елеем радости паче причастник твоих.</p>
<p>И (паки): в начале ты, Господи, землю основал еси, и дела руку твоею суть небеса:</p>
<p>та погибнут, ты же пребываеши: и вся, якоже риза, обетшают,</p>
<p>и яко одежду свиеши их, и изменятся: ты же тойжде еси, и лета твоя не оскудеют.</p>
<p>Кому же от ангел рече когда: седи о десную мене, дондеже положу враги твоя подножие ног твоих?</p>
<p>Не вси ли суть служебнии дуси, в служение посылаеми за хотящих наследовати спасение?</p>
<h4>2</h4>
<p>Сего ради подобает нам лишше внимати слышанным, да не когда отпадем.</p>
<p>Аще бо глаголанное ангелы слово бысть известно, и всяко преступление и ослушание праведное прият мздовоздаяние:</p>
<p>како мы убежим, о толицем нерадивше спасении, еже зачало приемь глаголатися от Господа, слышавшими в нас известися,</p>
<p>сосвидетелствующу Богу знаменьми же и чудесы, и различными силами, и духа святаго разделеньми, по своей ему воли?</p>
<p>Не ангелом бо покори Бог вселенную грядущую, о нейже глаголем:</p>
<p>засвидетелствова же негде некто, глаголя: что есть человек, яко помниши его? или сын человеческий, яко посещаеши и?</p>
<p>умалил еси его малым нечим от ангел: славою и честию венчал еси его и поставил еси его над делы руку твоею,</p>
<p>вся покорил еси под нозе его. Внегда же покорити ему всяческая, ничтоже остави ему непокорено. Ныне же не у видим ему всяческая покорена:</p>
<p>а умаленаго малым чим от ангел видим Иисуса, за приятие смерти славою и честию венчанна, яко да благодатию Божиею за всех вкусит смерти.</p>
<p>Подобаше бо ему, егоже ради всяческая и имже всяческая, приведшу многи сыны в славу, началника спасения их страданьми совершити.</p>
<p>И святяй бо и освящаемии, от единаго вси: еяже ради вины не стыдится братию нарицати их, глаголя:</p>
<p>возвещу имя твое братии моей, посреде церкве воспою тя.</p>
<p>И паки: аз буду надеяся нань. И паки: се, аз и дети, яже ми дал есть Бог.</p>
<p>Понеже убо дети приобщишася плоти и крови, и той приискренне приобщися техже, да смертию упразднит имущаго державу смерти, сиречь диавола,</p>
<p>и избавит сих, елицы страхом смерти чрез все житие повинни беша работе.</p>
<p>Не от ангел бо когда приемлет, но от семене авраамова приемлет:</p>
<p>отнюдуже должен бе по всему подобитися братии, да милостив будет и верен первосвященник в тех, яже к Богу, во еже очестити грехи людския.</p>
<p>В немже бо пострада, сам искушен быв, может и искушаемым помощи.</p>
<h4>3</h4>
<p>Темже, братие святая, звания небеснаго причастницы, разумейте посланника и святителя исповедания нашего Иисуса Христа,</p>
<p>верна суща сотворшему его, якоже и моисей во всем дому его.</p>
<p>Множайшей бо славе сей паче моисеа сподобися, елико множайшую честь имать паче дому сотворивый его:</p>
<p>всяк бо дом созидается от некоего: а сотворивый всяческая Бог.</p>
<p>И моисей убо верен бе во всем дому его, якоже слуга, во свидетелство глаголатися имевшым:</p>
<p>Христос же якоже Сын в дому своем: егоже дом мы есмы, аще дерзновение и похвалу упования даже до конца известно удержим.</p>
<p>Темже, якоже глаголет дух святый, днесь, аще глас его услышите,</p>
<p>не ожесточите сердец ваших, якоже в прогневании, во дни искушения в пустыни,</p>
<p>идеже искусиша мя отцы ваши, искусиша мя и видеша дела моя четыредесять лет.</p>
<p>Сего ради негодовах рода того и рех: присно заблуждают сердцем, тии же не познаша путий моих:</p>
<p>яко кляхся во гневе моем, аще внидут в покой мой.</p>
<p>Блюдите, братие, да не когда будет в некоем от вас сердце лукаво, (исполнено) неверия, во еже отступити от Бога жива.</p>
<p>Но утешайте себе на всяк день дондеже днесь нарицается, да не ожесточится некто от вас лестию греховною:</p>
<p>причастницы бо быхом Христу, аще точию начаток состава даже до конца известен удержим:</p>
<p>внегда глаголет: днесь, аще глас его услышите, не ожесточите сердец ваших, якоже в прогневании.</p>
<p>Нецыи бо слышавше прогневаша, но не вси изшедшии из египта с моисеом.</p>
<p>Коих же негодова четыредесять лет? Не согрешивших ли, ихже кости падоша в пустыни?</p>
<p>Которым же клялся не внити в покоище его? Яве, яко противльшымся.</p>
<p>И видим, яко не возмогоша внити за неверствие.</p>
<h4>4</h4>
<p>Да убоимся убо, да не когда оставлену обетованию внити в покой его, явится кто от вас лишився.</p>
<p>Ибо нам благовествовано есть, якоже и онем: но не пользова онех слово слуха, не растворенное верою слышавших.</p>
<p>Входим бо в покой веровавшии, якоже рече: яко кляхся во гневе моем, аще внидут в покой мой: аще и делом от сложения мира бывшым.</p>
<p>Рече бо негде о седмем сице: и почи Бог в день седмый от всех дел своих.</p>
<p>И в сем паки: аще внидут в покой мой.</p>
<p>Понеже убо лишени нецыи внити в него, и имже прежде благовествовано бе, не внидоша за непослушание:</p>
<p>паки некий уставляет день, днесь, в давиде глаголя, по толицех летех, якоже прежде глаголася: днесь, аще глас его услышите, не ожесточите сердец ваших.</p>
<p>Аще бо бы онех Иисус упокоил, не бы о инем дни глаголал по сих.</p>
<p>~бо оставлено есть (и еще) субботство людем Божиим:</p>
<p>вшедый бо в покой его, и той почи от дел своих, якоже от своих Бог.</p>
<p>Потщимся убо внити во оный покой, да не кто в ту же притчу противления впадет.</p>
<p>Живо бо слово Божие и действенно, и острейше паче всякаго меча обоюду остра, и проходящее даже до разделения души же и духа, членов же и мозгов, и судително помышлением и мыслем сердечным.</p>
<p>И несть тварь неявлена пред ним, вся же нага и объявлена пред очима его, к немуже нам слово.</p>
<p>Имуще убо архиереа велика, прошедшаго небеса, Иисуса Сына Божия, да держимся исповедания.</p>
<p>Не имамы бо архиереа не могуща спострадати немощем нашым, но искушена по всяческим по подобию, разве греха.</p>
<p>Да приступаем убо с дерзновением к престолу благодати, да приимем милость и благодать обрящем во благовременну помощь.</p>
<h4>5</h4>
<p>Всяк бо первосвященник, от человек приемлемь, за человеки поставляется на службы яже к Богу, да приносит дары же и жертвы о гресех,</p>
<p>спострадати могий невежствующым и заблуждающым, понеже и той немощию обложен есть:</p>
<p>и сего ради должен есть якоже о людех, такожде и о себе приносити за грехи.</p>
<p>И никтоже сам себе приемлет честь, но званный от Бога, якоже и аарон.</p>
<p>Тако и Христос не себе прослави быти первосвященника, но глаголавый к нему: Сын мой еси ты, аз днесь родих тя:</p>
<p>якоже и инде глаголет: ты еси священник во век по чину мелхиседекову.</p>
<p>Иже во днех Плоти своея моления же и молитвы к могущему спасти его от смерти с воплем крепким и со слезами принес, и услышан быв от благоговеинства,</p>
<p>аще и Сын бяше, обаче навыче от сих, яже пострада, послушанию,</p>
<p>и совершився бысть всем послушающым его виновен спасения вечнаго,</p>
<p>наречен от Бога первосвященник по чину мелхиседекову.</p>
<p>О немже многое нам слово и неудобь сказаемое глаголати, понеже немощни бысте слухи.</p>
<p>Ибо, должни суще быти учителие лет ради, паки требуете учитися, кая писмена начала словес Божиих: и бысте требующе млека, а не крепкия пищи.</p>
<p>Всяк бо причащаяйся млека неискусен слова правды, младенец бо есть:</p>
<p>совершенных же есть твердая пища, имущих чувствия обучена долгим учением в разсуждение добра же и зла.</p>
<h4>6</h4>
<p>Темже оставльше начала Христова слово, на совершение да ведемся, не паки основание покаяния полагающе от мертвых дел, и веры в Бога,</p>
<p>крещений учения, возложения же рук, воскресения же мертвых и суда вечнаго.</p>
<p>И сие сотворим, аще Бог повелит.</p>
<p>Невозможно бо просвещенных единою и вкусивших дара небеснаго, и причастников бывших духа святаго,</p>
<p>и добраго вкусивших Божия глаголгола и силы грядущаго века,</p>
<p>и отпадших, паки обновляти в покаяние, второе распинающих Сына Божия себе и обличающих.</p>
<p>Земля бо пившая сходящий на ню множицею дождь и раждающая былия добрая оным, имиже и делаема бывает, приемлет благословение от Бога:</p>
<p>а износящая терния и волчец непотребна есть и клятвы близ, еяже кончина в пожжение.</p>
<p>Надеемся же о вас, возлюбленнии, лучших и придержащихся спасения, аще и тако глаголем.</p>
<p>Не обидлив бо Бог, забыти дела вашего и труда любве, юже показасте во имя его, послуживше святым и служаще.</p>
<p>Желаем же, да кийждо вас являет тожде тщание ко извещению упования даже до конца,</p>
<p>да не лениви будете, но подражателе наследствующих обетования верою и долготерпением.</p>
<p>Аврааму бо обетовая Бог, понеже ни единем имяше болшим клятися, клятся собою,</p>
<p>глаголя: воистинну благословя благословлю тя и умножая умножу тя.</p>
<p>И тако долготерпев, получи обетование.</p>
<p>Человецы бо болшим кленутся, и всякому их прекословию кончина во извещение клятва (есть).</p>
<p>В немже лишше хотя Бог показати наследником обетования непреложное совета своего, ходатайствова клятвою:</p>
<p>да двема вещьми непреложными, в нихже невозможно солгати Богу, крепкое утешение имамы прибегшии ятися за предлежащее упование,</p>
<p>еже аки котву имамы души, тверду же и известну, и входящую во внутреннейшее завесы,</p>
<p>идеже предтеча о нас вниде Иисус, по чину мелхиседекову первосвященник быв во веки.</p>
<h4>7</h4>
<p>Сей бо мелхиседек, Царь салимский, священник Бога вышняго, иже срете авраама возвращшася от сеча царей и благослови его,</p>
<p>емуже и десятину от всех отдели авраам, первее убо сказуется Царь правды, потом же Царь салимский, еже есть, Царь мира,</p>
<p>без отца, без матере, без причта рода, ни начала днем, ни животу конца имея, уподоблен же Сыну Божию, пребывает священник выну.</p>
<p>Видите же, елик сей, емуже и десятину дал есть авраам патриарх от избранных.</p>
<p>И приемлющии убо священство от сынов левиин заповедь имут одесятствовати люди по закону, сиречь, братию свою, аще и от чресл авраамовых изшедшую:</p>
<p>не причитаемый же родом к ним, одесятствова авраама и имущаго обетования благослови:</p>
<p>без всякаго же прекословия меншее от болшаго благословляется.</p>
<p>И зде убо десятины человецы умирающии приемлют: тамо же свидетелствуемый, яко жив есть.</p>
<p>И да сице реку, авраамом и левий, приемляй десятины, десятины дал есть:</p>
<p>еще бо в чреслех отчиих бяше, егда срете его мелхиседек.</p>
<p>Аще убо совершенство левитским священством было, людие бо на нем взаконени быша: кая еще потреба по чину мелхиседекову иному востати священнику, а не по чину ааронову глаголатися?</p>
<p>прелагаему бо священству, по нужди и закону пременение бывает.</p>
<p>О немже бо глаголются сия, колену иному причастися, от негоже никтоже приступи ко олтарю:</p>
<p>яве бо, яко от колена иудова возсия Господь наш, о немже колене моисей о священстве ничесоже глагола.</p>
<p>И лишше еще яве есть, яко по подобию мелхиседекову востает священник ин,</p>
<p>иже не по закону заповеди плотския бысть, но по силе живота неразрушаемаго.</p>
<p>Свидетелствует бо, яко ты еси священник во век по чину мелхиседекову.</p>
<p>Отлагание убо бывает прежде бывшия заповеди за немощное ея и неполезное:</p>
<p>ничтоже бо совершил закон: привведение же есть лучшему упованию, имже приближаемся к Богу.</p>
<p>И по елику не без клятвы:</p>
<p>они бо без клятвы священницы быша, сей же с клятвою чрез глаголющаго к нему: клятся Господь и не раскается: ты еси священник во век по чину мелхиседекову:</p>
<p>по толику лучшаго завета бысть испоручник Иисус.</p>
<p>И они множайши священницы быша, зане смертию возбранени суть пребывати:</p>
<p>сей же, занеже пребывает во веки, непреступное имать священство,</p>
<p>темже и спасти до конца может приходящих чрез него к Богу, всегда жив сый, во еже ходатайствовати о них.</p>
<p>Таков бо нам подобаше архиерей: преподобен, незлобив, безсквернен, отлучен от грешник и вышше небес бывый,</p>
<p>иже не имать по вся дни нужды, якоже первосвященницы, прежде о своих гресех жертвы приносити, потом же о людских: сие бо сотвори единою, себе принес.</p>
<p>Закон бо человеки поставляет первосвященники, имущыя немощь: слово же клятвенное, еже по законе, Сына во веки совершенна.</p>
<h4>8</h4>
<p>Глава же о глаголемых: такова имамы первосвященника, иже седе о десную престола величествия на небесех,</p>
<p>святым служитель и скинии истинней, юже водрузи Господь, а не человек.</p>
<p>Всяк бо первосвященник, во еже приносити дары же и жертвы, поставляемь бывает: темже потреба имети что и сему, еже принесет.</p>
<p>Аще бы бо был на земли, не бы был священник, сущым священником приносящым по закону дары,</p>
<p>иже образу и стени служат небесных, якоже глаголано бысть моисею, хотящу сотворити скинию: виждь бо, рече, сотвориши вся по образу показанному ти на горе.</p>
<p>Ныне же лучшее улучи служение, по елику и лучшаго завета есть ходатай, иже на лучших обетованиих узаконися.</p>
<p>Аще бо бы первый он непорочен был, не бы второму искалося место.</p>
<p>Укоряя бо их глаголет: се, дние грядут, глаголет Господь, и совершу на дом израилев и на дом иудов завет нов,</p>
<p>не по завету, егоже сотворих отцем их в день, в оньже емшу ми их за руку, извести их от земли египетския: зане тии не пребыша в завете моем, и аз нерадих о них, глаголет Господь.</p>
<p>Яко сей завет, егоже завещаю дому израилеву по онех днех, глаголет Господь, дая законы моя в мысли их, и на сердцах их напишу их, и буду им Бог, и тии будут мне людие.</p>
<p>И не имать научити кийждо искренняго своего и кийждо брата своего, глаголя: познай Господа: яко вси уведят мя от мала даже и до велика их,</p>
<p>зане милостив буду неправдам их и грехов их и беззаконий их не имам помянути ктому.</p>
<p>Внегда же глаголет нов, обветши перваго: а обветшавающее и состаревающееся близ есть истления.</p>
<h4>9</h4>
<p>Имеяше убо первая скиния оправдания службы, святое же людское:</p>
<p>скиния бо сооружена бысть первая, в нейже светилник и трапеза и предложение хлебов, яже глаголется святая.</p>
<p>По вторей же завесе скиния глаголемая святая святых,</p>
<p>злату имущи кадилницу и ковчег завета окован всюду златом, в немже стамна злата имущая манну, и жезл ааронов прозябший, и скрижали завета:</p>
<p>превышше же его херувими славы, осеняющии олтарь: о нихже не леть ныне глаголати подробну.</p>
<p>Сим же тако устроеным, в первую убо скинию выну вхождаху священницы, службы совершающе:</p>
<p>во вторую же единою в лето един архиерей, не без крове, юже приносит за себе и о людских невежествиих.</p>
<p>Сие являющу духу святому, яко не у явися святых путь, еще первей скинии имущей стояние.</p>
<p>Яже притча во время настоящее утвердися, в неже дарове и жертвы приносятся, не могущыя по совести совершити служащаго,</p>
<p>точию в брашнах и питиях, и различных омовениих, и оправданиих плоти, даже до времене исправления належащая.</p>
<p>Христос же пришед архиерей грядущих благ, болшею и совершеннейшею скиниею, нерукотворенною, сиречь, не сея твари,</p>
<p>ни кровию козлею ниже телчею, но своею кровию, вниде единою во святая, вечное искупление обретый.</p>
<p>Аще бо кровь козляя и телчая и пепел юнчий кропящий оскверненыя освящает к плотстей чистоте:</p>
<p>кольми паче кровь Христова, иже духом святым себе принесе непорочна Богу, очистит совесть нашу от мертвых дел, во еже служити нам Богу живу и истинну?</p>
<p>И сего ради новому завету ходатай есть, да смерти бывшей, во искупление преступлений бывших в первем завете, обетование вечнаго наследия приимут званнии.</p>
<p>Идеже бо завет, смерти нужно есть вноситися завещающаго,</p>
<p>завет бо в мертвых известен есть: понеже ничесоже может, егда жив есть завещаваяй.</p>
<p>Темже ни первый без крове обновлен бысть.</p>
<p>Реченней бо бывшей всяцей заповеди по закону от моисеа всем людем, приемь кровь козлюю и телчую, с водою и волною червленою и иссопом, самыя же тыя книги и вся люди покропи,</p>
<p>глаголя: сия кровь завета, егоже завеща к вам Бог.</p>
<p>И скинию же и вся сосуды служебныя кровию такожде покропи.</p>
<p>И отнюд кровию вся очищаются по закону, и без кровопролития не бывает оставление.</p>
<p>Нужда убо бяше образом небесных сими очищатися: самем же небесным лучшими жертвами, паче сих.</p>
<p>Не в рукотворенная бо святая вниде Христос, противообразная истинных, но в самое небо, ныне да явится лицу Божию о нас,</p>
<p>ниже да многажды приносит себе, якоже первосвященник входит во святая (святых) по вся лета с кровию чуждею:</p>
<p>понеже подобаше бы ему множицею страдати от сложения мира: ныне же единою в кончину веков, во отметание греха, жертвою своею явися.</p>
<p>И якоже лежит человеком единою умрети, потом же суд,</p>
<p>тако и Христос единою принесеся, во еже вознести многих грехи, второе без греха явится, ждущым его во спасение.</p>
<h4>10</h4>
<p>Сень бо имый закон грядущих благ, (а) не самый образ вещей, на всякое лето темиже жертвами, ихже приносят выну, никогдаже может приступающих совершити.</p>
<p>Понеже престали бы быти приносимы, ни едину ктому имущым совесть о гресех служащым, единою очищенным.</p>
<p>Но в них воспоминание грехов на коеждо лето бывает,</p>
<p>невозможно бо крови юнчей и козлей отпущати грехи.</p>
<p>Темже входя в мир, глаголет: жертвы и приношения не восхотел еси, тело же совершил ми еси:</p>
<p>всесожжений и о гресе не благоволил еси.</p>
<p>Тогда рех: се, иду: в главизне книжней написася о мне, еже сотворити волю твою, Боже.</p>
<p>Выше глаголя: яко жертвы и приношения и всесожжений и о гресех не восхотел еси, ниже благоволил еси: яже по закону приносятся:</p>
<p>тогда рече: се, иду сотворити волю твою, Боже. Отемлет первое, да второе поставит.</p>
<p>О нейже воли освящени есмы принесением тела Иисус Христова единою.</p>
<p>И всяк убо священник стоит на всяк день служя и тыяжде множицею принося жертвы, яже никогдаже могут отяти грехов.</p>
<p>Он же едину о гресех принес жертву, всегда седит о десную Бога,</p>
<p>прочее ожидая, дондеже положатся врази его подножие ног его:</p>
<p>единем бо приношением совершил есть во веки освящаемых.</p>
<p>Свидетелствует же нам и дух святый, по реченному бо прежде:</p>
<p>сей завет, егоже завещаю к ним по днех онех, глаголет Господь, дая законы моя на сердца их, и в помышлениих их напишу их:</p>
<p>(таже глаголет Господь:) и грехов их и беззаконий их не имам помянути ктому.</p>
<p>А идеже отпущение сих, ктому несть приношения о гресех.</p>
<p>Имуще убо дерзновение, братие, входити во святая кровию Иисус Христовою, путем новым и живым,</p>
<p>егоже обновил есть нам завесою, сиречь Плотию своею,</p>
<p>и иереа велика над домом Божиим,</p>
<p>да приступаем со истинным сердцем во извещении веры, окроплени сердцы от совести лукавыя и измовени телесы водою чистою:</p>
<p>да держим исповедание упования неуклонное, верен бо есть обещавый:</p>
<p>и да разумееваем друг друга в поощрении любве и добрых дел,</p>
<p>не оставляюще собрания своего, якоже есть неким обычай, но (друг друга) подвизающе, и толико паче, елико видите приближающийся день (судный).</p>
<p>Волею бо согрешающым нам по приятии разума истины, ктому о гресех не обретается жертва,</p>
<p>страшно же некое чаяние суда и огня ревность, поясти хотящаго сопротивныя.</p>
<p>Отверглся кто закона моисеова, без милосердия при двоих или триех свидетелех умирает:</p>
<p>колико мните горшия сподобится муки, иже Сына Божия поправый, и кровь заветную скверну возмнив, еюже освятися, и духа благодати укоривый?</p>
<p>Вемы бо рекшаго: мне отмщение, аз воздам, глаголет Господь. И паки: яко судит Господь людем своим.</p>
<p>Страшно (есть) еже впасти в руце Бога живаго.</p>
<p>Воспоминайте же первыя дни вашя, в нихже просветившеся, многия страсти претерпесте страданий,</p>
<p>ово убо, поношеньми и скорбьми позор бывше, ово же, общницы бывше живущым тако:</p>
<p>ибо узам моим спострадасте и разграбление имений ваших с радостию приясте, ведяще имети себе имение на небесех пребывающее и лучшее.</p>
<p>Не отлагайте убо дерзновения вашего, еже имать мздовоздаяние велико.</p>
<p>Терпения бо имате потребу, да волю Божию сотворше, приимете обетование:</p>
<p>еще бо мало елико елико, грядый приидет и не укоснит.</p>
<p>А праведный от веры жив будет: и аще обинется, не благоволит душа моя о нем.</p>
<p>Мы же (братие) несмы обиновения в погибель, но веры в снабдение души.</p>
<h4>11</h4>
<p>Есть же вера уповаемых извещение, вещей обличение невидимых.</p>
<p>В сей бо свидетелствовани быша древнии.</p>
<p>Верою разумеваем совершитися веком глаголголом Божиим, во еже от неявляемых видимым быти.</p>
<p>Верою множайшую жертву авель паче каина принесе Богу, еюже свидетелствован бысть быти праведник, свидетелствующу о дарех его Богу: и тою умерый еще глаголет.</p>
<p>Верою енох преложен бысть не видети смерти: и не обреташеся, зане преложи его Бог: прежде бо преложения его свидетелствован бысть, яко угоди Богу.</p>
<p>Без веры же невозможно угодити (Богу): веровати же подобает приходящему к Богу, яко есть, и взыскающым его мздовоздатель бывает.</p>
<p>Верою ответ приим ное о сих, яже не у виде, убоявся сотвори ковчег во спасение дому своего: еюже осуди (весь) мир, и правды, яже по вере, бысть наследник.</p>
<p>Верою зовом авраам послуша изыти на место, еже хотяше прияти в наследие, и изыде не ведый, камо грядет.</p>
<p>Верою прииде авраам на землю обетования, якоже на чужду, в кровы вселися со исааком и иаковом снаследникома обетования тогожде:</p>
<p>ждаше бо основания имущаго града, емуже художник и содетель Бог.</p>
<p>Верою и сама сарра неплоды силу во удержание семене прият и паче времене возраста роди, понеже верна непщева обетовавшаго.</p>
<p>Темже и от единаго родишася, да еще умерщвленнаго, якоже звезды небесныя множеством и яко песок вскрай моря безчисленный.</p>
<p>По вере умроша сии вси, не приемше обетований, но издалеча видевше я, и целовавше, и исповедавше, яко страннии и пришелцы суть на земли:</p>
<p>ибо таковая глаголющии являются, яко отечествия взыскуют.</p>
<p>И аще бы убо оно помнили, из негоже изыдоша, имели бы время возвратитися:</p>
<p>ныне же лучшаго желают, сиречь небеснаго: темже не стыдится сими Бог, Бог нарицатися их: уготова бо им град.</p>
<p>Верою приведе авраам исаака искушаемь, и единороднаго приношаше, обетования приемый,</p>
<p>к немуже глаголано бысть: яко о исааце наречется тебе семя:</p>
<p>помыслив, яко и из мертвых воскресити силен (есть) Бог, темже того и в притче прият.</p>
<p>Верою о грядущих благослови исаак иакова и исава.</p>
<p>Верою иаков умирая коегождо сына иосифова благослови и поклонися на верх жезла его.</p>
<p>Верою иосиф умирая о исхождении сынов израилевых памятствова и о костех своих заповеда.</p>
<p>Верою моисей родився сокровен бысть три месяцы от отец своих, зане видеша красно отроча и не убояшася повеления царева.</p>
<p>Верою моисей, велик быв, отвержеся нарицатися сын дщере фараоновы:</p>
<p>паче (же) изволи страдати с людьми Божиими, нежели имети временную греха сладость,</p>
<p>болшее богатство вменив египетских сокровищ поношение Христово: взираше бо на мздовоздаяние.</p>
<p>Верою остави египет, не убоявся ярости царевы: невидимаго бо яко видя, терпяше.</p>
<p>Верою сотвори пасху и пролитие крове, да не погубляяй перворожденная коснется их.</p>
<p>Верою преидоша чермное море аки по сусе земли: егоже искушение приемше египтяне истопишася.</p>
<p>Верою стены иерихонския падоша обхождением седмих дний.</p>
<p>Верою раав блудница не погибе с сопротивльшимися, приимши сходники с миром (и иным путем изведши).</p>
<p>И что еще глаголю? Не достанет бо ми повествующу времене о гедеоне, вараце же и сампсоне и иеффаи, о давиде же и самуиле, и о (других) пророцех,</p>
<p>иже верою победиша царствия, содеяша правду, получиша обетования, заградиша уста львов,</p>
<p>угасиша силу огненную, избегоша острея меча, возмогоша от немощи, быша крепцы во бранех, обратиша в бегство полки чуждих:</p>
<p>прияша жены от воскресения мертвых своих: инии же избиени быша, не приемше избавления, да лучшее воскресение улучат:</p>
<p>друзии же руганием и ранами искушение прияша, еще же и узами и темницею,</p>
<p>камением побиени быша, претрени быша, искушени быша, убийством меча умроша, проидоша в милотех (и) в козиях кожах, лишени, скорбяще, озлоблени:</p>
<p>ихже не бе достоин (весь) мир, в пустынех скитающеся и в горах и в вертепах и в пропастех земных.</p>
<p>И сии вси послушествани бывше верою, не прияша обетования,</p>
<p>Богу лучшее что о нас предзревшу, да не без нас совершенство приимут.</p>
<h4>12</h4>
<p>Темже убо и мы, толик имуще облежащь нас облак свидетелей, гордость всяку отложше и удобь обстоятелный грех, терпением да течем на предлежащий нам подвиг,</p>
<p>взирающе на началника веры и совершителя Иисуса, иже вместо предлежащия ему радости претерпе крест, о срамоте нерадив, о десную же престола Божия седе.</p>
<p>Помыслите убо таковое пострадавшаго от грешник на себе прекословие, да не стужаете, душами своими ослабляеми.</p>
<p>Не у до крове стасте, противу греха подвизающеся,</p>
<p>и забысте утешение, еже вам яко сыном глаголет: сыне мой, не пренемогай наказанием Господним, ниже ослабей, от него обличаемь.</p>
<p>Егоже бо любит Господь, наказует: биет же всякаго сына, егоже приемлет.</p>
<p>Аще наказание терпите, якоже сыновом обретается вам Бог. Который бо есть сын, егоже не наказует отец?</p>
<p>Аще же без наказания есте, емуже причастницы быша вси, убо прелюбодейчищи есте, а не сынове.</p>
<p>К сим, плоти нашей отцы имехом наказатели, и срамляхомся: не много ли паче повинемся Отцу духовом, и живи будем?</p>
<p>Они бо в мало дний, якоже годе им бе, наказоваху нас: а сей на пользу, да причастимся святыни его.</p>
<p>Всякое бо наказание в настоящее время не мнится радость быти, но печаль: последи же плод мирен наученым тем воздает правды.</p>
<p>Темже ослабленныя руки и ослабленная колена исправите</p>
<p>и стези правы сотворите ногами вашими, да не хромое совратится, но паче да изцелеет.</p>
<p>Мир имейте и святыню со всеми, ихже кроме никтоже узрит Господа:</p>
<p>смотряюще, да не кто лишится благодати Божия: да не кий корень горести, выспрь прозябаяй, пакость сотворит, и тем осквернятся мнози:</p>
<p>да не кто блудодей, или сквернитель, якоже исав, иже за ядь едину отдал есть первородство свое.</p>
<p>Весте бо, яко и потом похотев наследовати благословение, отвержен бысть: покаяния бо места не обрете, аще и со слезами поискал его.</p>
<p>Не приступисте бо к горе осязаемей и разгоревшемуся огню, и облаку и сумраку, и буре</p>
<p>и трубному звуку, и гласу глаголгол, егоже слышавшии отрекошася, да не приложится им слово,</p>
<p>не терпяху бо повелевающаго: аще и зверь прикоснется горе, камением побиен будет:</p>
<p>и тако страшно бе видимое, моисей рече: пристрашен есмь и трепетен.</p>
<p>Но приступисте к сионстей горе и ко граду Бога живаго, Иерусалиму небесному и тмам ангелов,</p>
<p>торжеству и Церкви первородных на небесех написанных, и судии всех Богу и духом праведник совершенных,</p>
<p>и к ходатаю завета новаго Иисусу и крови кропления, лучше глаголющей, нежели авелева.</p>
<p>Блюдите (же), да не отречетеся глаголющаго. Аще бо не избежаша они отрекшиися пророчествующаго на земли, множае паче мы отрицающиися небеснаго,</p>
<p>егоже глас землю тогда поколеба, ныне же обетова, глаголя: еще единою аз потрясу не токмо землею, но и небом.</p>
<p>А еже еще единою, сказует колеблемых преложение, аки сотворенных, да пребудут, яже суть неподвижимая.</p>
<p>Темже Царство непоколебимо приемлюще, да имамы благодать, еюже служим благоугодно Богу с благоговением и страхом,</p>
<p>ибо Бог наш огнь поядаяй (есть).</p>
<h4>13</h4>
<p>Братолюбие да пребывает:</p>
<p>страннолюбия не забывайте, тем бо не ведяще нецыи странноприяша ангелы.</p>
<p>Поминайте юзники, аки с ними связани: озлобляемыя, аки и сами суще в теле.</p>
<p>Честна женитва во всех и ложе нескверно: блудником же и прелюбодеем судит Бог.</p>
<p>Не сребролюбцы нравом, доволни сущими. Той бо рече: не имам тебе оставити, ниже имам от тебе отступити:</p>
<p>яко дерзающым нам глаголати: Господь мне помощник, и не убоюся: что сотворит мне человек?</p>
<p>Поминайте наставники вашя, иже глаголаша вам слово Божие: ихже взирающе на скончание жителства, подражайте вере (их).</p>
<p>Иисус Христос вчера и днесь тойже, и во веки.</p>
<p>В научения странна и различна не прилагайтеся: добро бо благодатию утверждати сердца, (а) не брашны, от нихже не прияша пользы ходившии в них.</p>
<p>Имамы (же) олтарь, от негоже не имут власти ясти служащии сени.</p>
<p>Ихже бо кровь животных вносится во святая за грехи первосвященником, сих телеса сжигаются вне стана:</p>
<p>темже Иисус, да освятит люди своею кровию, вне врат пострадати изволил.</p>
<p>Темже убо да исходим к нему вне стана, поношение его носяще:</p>
<p>не имамы бо зде пребывающаго града, но грядущаго взыскуем.</p>
<p>Тем убо приносим жертву хваления выну Богу, сиречь плод устен исповедающихся имени его.</p>
<p>Благотворения же и общения не забывайте: таковыми бо жертвами благоугождается Бог.</p>
<p>Повинуйтеся наставником вашым и покаряйтеся: тии бо бдят о душах ваших, яко слово воздати хотяще: да с радостию сие творят, а не воздыхающе, несть бо полезно вам сие.</p>
<p>Молитеся о нас: уповаем бо, яко добру совесть имамы, во всех добре хотяще жити.</p>
<p>Лишше же молю, сие творите, да вскоре устроюся вам.</p>
<p>Бог же мира, возведый из мертвых пастыря овцам великаго кровию завета вечнаго, Господа нашего Иисуса Христа,</p>
<p>да совершит вы во всяцем деле блазе, сотворити волю его, творя в вас благоугодное пред ним Иисус Христом: емуже слава во веки веков. Аминь.</p>
<p>Молю же вы, братие, приимите слово утешения: ибо вмале написав послах вам.</p>
<p>Знайте брата нашего отпущена тимофеа, с нимже, аще скорее приидет, узрю вас.</p>
<p>Целуйте вся наставники вашя и вся святыя. Целуют вы иже от италии сущии.</p>
<p>Благодать со всеми вами. Аминь.</p>
