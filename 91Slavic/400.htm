<h4>1</h4>
<p>Слово Господне, еже бысть ко михею морасфитину, во дни иоафама и ахаза и езекии царей иудиных, о нихже виде о самарии и о Иерусалиме.</p>
<p>Слышите, людие вси, словеса, и внемли, земле и вси иже на ней, и будет Господь Бог в вас в послушествование, Господь от дому святаго своего.</p>
<p>Понеже, се, Господь исходит от места своего, и снидет и наступит на высоты земныя,</p>
<p>и поколеблются горы под ним, и юдоли растают яко воск от лица огня и яко вода сходящи со устремлением.</p>
<p>Нечестия ради иаковля вся сия и греха ради дому израилева. Кое нечестие дому иаковлю? не самариа ли? и кий грех дому иудина? не Иерусалим ли?</p>
<p>И положу самарию во овощное хранилище селное и в сад винограда, и развергу в пропасть камение ея, и основания ея открыю:</p>
<p>и вся изваянная ея сокрушат, и вся мзды ея запалят огнем, и вся кумиры ея положу в пагубу: понеже от найма блуда собра и от найма блужения соврати.</p>
<p>Сего ради возрыдает и восплачется, пойдет боса и нага, сотворит плачь аки змиев и рыдание аки дщерей сиринских:</p>
<p>яко одержа язва ея, понеже прииде даже до иуды и коснуся до врат людий моих даже до Иерусалима.</p>
<p>уже в гефе, не величайтеся, и иенакимляне, не сограждайте из дому на посмеяние, перстию посыплите посмеяние ваше.</p>
<p>Обитающая добре во градех своих, не изыде живущая в сеннааре, плачитеся дому (сущаго) близ ея, приимет от вас язву болезней.</p>
<p>Кто нача во благая вселившейся в болезнех, яко снидоша злая от Господа на врата Иерусалимля,</p>
<p>шум колесниц и конников: живущая в лахисе началница греха та есть дщери сиони, яко в тебе обретошася нечестия израилева.</p>
<p>Сего ради даст посылаемыя даже до наследия гефова, домы суетны, вотще быша царем израилевым,</p>
<p>дондеже наследники приведу тебе, живущая в лахисе, наследие даже до одоллама приидет, слава дщере сиони.</p>
<p>Оброснися и остризися по чадех своих младых: разшири оброснение твое яко орел, понеже пленени быша от тебе.</p>
<h4>2</h4>
<p>Быша помышляюще труды и делающе злая на ложах своих, и купно со днем совершаху тая, понеже не воздвигоша к Богу рук своих:</p>
<p>и желаху сел, и грабляху сирот, и домы отимаху, и расхищаху мужа и дом его, и мужа и наследие его.</p>
<p>Сего ради сия глаголет Господь: се, аз помышляю на племя сие злая, от нихже не подвигнете вый ваших и не пойдете прости внезапу, яко время зло есть.</p>
<p>В той день приимется на вы притча, и восплачется плачь с песнию, глаголющь: бедство пострадахом: часть людий моих измерися ужем, и не бе возбраняяй его, еже отвратитися: села ваша разделена быша.</p>
<p>Сего ради не будет тебе вмещущь ужа в жребии в сонме Господни.</p>
<p>Не плачитеся слезами, ниже да слезят о сих: не отвержет бо укоризны</p>
<p>глаголяй: дом иаковль разгнева дух Господень: не сия ли суть начинания его? не словеса ли его суть добра с ним, и правии ходиша?</p>
<p>И прежде людие мои во вражду сопротивишася, противу миру своему: кожу его одраша, еже отяти упование, сокрушение ратное:</p>
<p>сего ради старейшины людий моих извергутся из домов сладости своея, злых ради начинаний своих отриновени быша. Приближитеся горам вечным:</p>
<p>востани и пойди, яко несть тебе сей покой: нечистоты ради, истлесте тлением,</p>
<p>прогнастеся ни кимже гоними: дух постави лжу, искапа тебе в вино и пиянство: и будет, от капли людий сих,</p>
<p>собираемь соберется иаков со всеми: приемяй прииму оставших израилевых, вкупе положу возвращение его, аки овцы в скорби, яко паству посреде ложа их: изскочат от человек.</p>
<p>Взыди просечением пред лицем их: просекоша, и проидоша врата, и изыдоша ими. И изыде царь их пред лицем их, Господь же вождь их будет.</p>
<h4>3</h4>
<p>И речет: слышите убо сия, власти дому иаковля и оставшии дому израилева: не вам ли есть еже разумети суд?</p>
<p>Ненавидящии добра, а ищущии зла, похищающии кожы их с них и плоти их от костей их:</p>
<p>якоже объядоша плоти людий моих, и кожы их от костей их одраша, и кости их столкоша и содробиша яко плоти в коноб и яко мяса в горнец:</p>
<p>тако возопиют ко Господу, и не послушает их и отвратит лице свое от них в то время, понеже слукавноваша в начинаниих своих на ня.</p>
<p>Сия глаголет Господь на пророки льстящыя людий моих, угрызающыя зубы своими и проповедающыя мир на них, и не вдася во уста их, возставиша на них рать:</p>
<p>сего ради нощь будет вам от видения, и тма будет вам от волхвования, и зайдет солнце на пророки, и померкнет на ня день:</p>
<p>и усрамятся видящии сония, и посмеяни будут волсви, и возглаголют на них вси сии, зане не будет послушаяй их.</p>
<p>Аще аз не наполню силы духом Господним и судом и силою, еже возвестити иакову нечестия его и израилеви грехи его.</p>
<p>Слышите сия, старейшины дому иаковля и оставшии дому израилева, гнушающиися судом и вся правая развращающии,</p>
<p>созидающии сиона кровьми и Иерусалима неправдами:</p>
<p>старейшины его на дарех суждаху, и жерцы его на мзде отвещаваху, и пророцы его на сребре волхвоваху, и на Господе почиваху, глаголюще: не Господь ли в нас есть? не приидут на ны злая.</p>
<p>Сего ради вас дела сион якоже нива изорется, и Иерусалим яко овощное хранилище будет, и гора дому якоже луг дубравный.</p>
<h4>4</h4>
<p>И будет в последния дни явлена гора Господня, уготована над верхи гор, и вознесется выше холмов, и потщатся к ней людие,</p>
<p>и приидут языцы мнози и рекут: приидите, взыдем на гору Господню и в дом Бога иаковля: и покажут нам путь его, и пойдем по стезям его: яко от сиона изыдет закон, и слово Господне из Иерусалима,</p>
<p>и разсудит среде людий многих и изобличит языки крепки даже до земли дальния: и раскуют мечы своя на рала и сулицы своя на серпы, и не ктому возмет язык на язык меча, и не научатся ксему воевати.</p>
<p>И почиет кийждо под лозою своею и кийждо под смоковницею своею, и не будет устрашающаго, зане уста Господа вседержителя глаголаша сия.</p>
<p>Яко вси людие пойдут кийждо в путь свой, а мы пойдем во имя Господа Бога нашего в век и далечае.</p>
<p>В той день, глаголет Господь, соберу сокрушенную, и отриновенную прииму, и ихже отринух:</p>
<p>и положу сокрушенную во останок и отриновенную в язык крепок, и воцарится Господь над ними в горе сионе отныне и до века.</p>
<p>И ты, столпе паствы мгляный, дщи сионя, к тебе приидет и внидет власть первая, царство из вавилона дщери Иерусалимли.</p>
<p>И ныне вскую познала еси зло? не бе ли тебе царя? или совет твой погибе, яко обыдоша тя болезни, аки раждающия?</p>
<p>Болезнуй и мужайся и приближайся, дщи сионя, яко раждающая: зане ныне изыдеши из града и вселишися на поли и дойдеши вавилона: оттуду изимет тя и оттуду избавит тя Господь Бог твой от руки враг твоих.</p>
<p>И ныне собрашася на тя языцы мнози глаголющии: порадуемся: и воззрят на сион очи наши.</p>
<p>Сии же не разумеша помышления Господня и не домыслишася совета его, яко собра их аки снопы гуменныя.</p>
<p>Востани и измлати их, дщи сионя, яко роги твоя положу железны и пазнокти твоя положу медяны, и истончиши люди многи, и возложиши Господеви множество их и крепость их Господеви всея земли.</p>
<h4>5</h4>
<p>Ныне оградится дщи ефремова ограждением, рать учини на вы, жезлом поразят о челюсть племен израилевых.</p>
<p>И ты, вифлееме, доме ефрафов, еда мал еси, еже быти в тысящах иудиных? из тебе бо мне изыдет старейшина, еже быти в князя во израили, исходи же его из начала от дний века.</p>
<p>Сего ради даст я, до времене раждающия породит, и прочии от братии их обратятся к сыном израилевым.</p>
<p>И станет, и узрит, и упасет паству свою крепостию Господь, и в славе имене Господа Бога своего пребудут: зане ныне возвеличится даже до конец земли.</p>
<p>И будет сей мир, егда ассур приидет на землю вашу, и егда взыдет на страну вашу, и востанут нань седмь пастырей и осмь язв человеческих,</p>
<p>и упасут ассура оружием и землю невродову копиями ея, и избавит от ассура, егда приидет на землю вашу и егда вступит на пределы вашя.</p>
<p>И будет останок иаковль в языцех среде людий многих, аки роса от Господа падающи и яко агнцы на злаце, яко да не соберется ни един, ниже постоит в сынех человеческих.</p>
<p>И будет останок иаковль в языцех среде людий многих, аки лев в скотех в дубраве и яко львичищь в стадех овчих, якоже егда пройдет, и отлучив восхитит, и не будет изимающаго.</p>
<p>Вознесется рука твоя на оскорбляющыя тя, и вси врази твои потребятся.</p>
<p>И будет в той день, глаголет Господь, потреблю кони твоя из среды твоея и погублю колесницы твоя,</p>
<p>и потреблю грады земли твоея и развергу вся твердыни твоя,</p>
<p>и отвергу волхвования твоя от руку твоею, и волхвующии не будут в тебе:</p>
<p>и потреблю изваянная твоя и кумиры твоя из среды тебе, и посем да не поклонишися делом рук твоих:</p>
<p>и посеку дубравы от среды тебе и погублю грады твоя:</p>
<p>и сотворю со гневом и с яростию месть языком, понеже не послушаша мене.</p>
<h4>6</h4>
<p>Слышите, яже глагола Господь: востани, судися с горами, и да слышат холми глас твой.</p>
<p>Слышите, горы, суд Господень, и дебри основания земли, яко суд Господень к людем его, и со израилем претися имать.</p>
<p>Людие мои, что сотворих вам, или чим оскорбих вас, или чим стужих вам? отвещайте ми.</p>
<p>Зане изведох вас из земли египетския и из дому работы избавих вас, и послах пред вами моисеа и аарона и мариам.</p>
<p>Людие мои, помяните убо, что совеща на вы валак царь моавитский, и что ему отвеща валаам сын веоров, от сития до галгал? яко да познается правда Господня.</p>
<p>В чем постигну Господа, срящу Бога моего вышняго? срящу ли его со всесожжением, телцы единолетными?</p>
<p>еда приимет Господь в тысящах овнов, или во тмах козлищ тучных? дам ли первенцы моя о нечестии моем, плод утробы моея, за грехи души моея?</p>
<p>Возвестися бо тебе, человече, что добро, или чесого Господь ищет от тебе, разве еже творити суд и любити милость и готову быти еже ходити с Господем Богом твоим?</p>
<p>Глас Господень граду призовется, и спасет боящыяся имене его: послушай, племя, и кто украсит град?</p>
<p>Еда огнь и дом беззаконнаго собирая имения беззаконная и со укоризною неправды?</p>
<p>Еда оправдится в мериле беззаконник и во вретищи меры неправыя,</p>
<p>от нихже богатство свое нечестия наполниша? и живущии в ней глаголаху лжу, и язык их вознесеся во устех их.</p>
<p>И аз начну поражати тя и погублю тя во гресех твоих.</p>
<p>Ты ясти будеши и не насытишися, и померкнет в тебе, и совратишися, и не спасешися: и елицы аще избудут, оружию предадятся.</p>
<p>Ты посееши, но не пожнеши: ты изгнетеши масличие, но не помажешися маслом: и насадите вино, и не испиете: и погибнут законы людий моих.</p>
<p>И хранил еси оправдания замвриина и вся дела дому ахаавля, и ходисте в советех их, яко да предам тя в пагубу, и живущыя в ней во звиздание, и укоризны людий приимете.</p>
<h4>7</h4>
<p>~, люте мне! понеже бых аки собираяй сламу на жатве, и яко пародок во оымании винограда не сущу гроздию, еже ясти первоплодная, яже вожделе душа моя.</p>
<p>~, люте мне, душе! яко погибе благочестивый от земли, и исправляющаго в человецех несть: вси во кровех прятся, кийждо ближняго своего озлобляет озлоблением,</p>
<p>на зло руки своя уготовляют: князь просит, и судия мирная словеса глаголет, желание души его есть: и отиму благая их,</p>
<p>яко моль поядаяй, и ходяй по правилам в день стражбы. ~, люте! у, люте! отмщения твоя приспеша, ныне будут плачы их.</p>
<p>Не верите другом, ни надейтеся на старейшины, и от сожителницы твоея хранися, еже сказати ей что:</p>
<p>понеже сын безчестит отца, дщерь востанет на матерь свою и невеста на свекровь свою, врази вси мужу домашнии его.</p>
<p>Аз же ко Господеви воззрю, потерплю Бога спаса моего, услышит мя Бог мой.</p>
<p>Не радуйся о мне, враждебница моя, яко падох, и востану: зане аще сяду во тме, Господь осветит мя.</p>
<p>Гнев Господень стерплю, яко согреших ему, дондеже оправдит прю мою и сотворит суд мой: и изведет мя на свет, и узрю правду его.</p>
<p>И узрит враждебница моя, и облечется в студ глаголющая ко мне: где есть Господь Бог твой? Очи мои воззрят на ню, ныне будет в попрание аки кал на путех.</p>
<p>День глаждения плинфа: изглаждение твое день оный, и сотрет законы твоя день оный.</p>
<p>И гради твои приидут на поравнение и в разделение ассирийско, и гради твои твердии в разделение от тира даже до реки сирския, и от моря даже до моря, и от горы даже до горы, дние воды и молвы.</p>
<p>И будет земля в пагубу со живущими на ней, от плодов начинаний их.</p>
<p>Паси люди твоя жезлом твоим, овцы наследия твоего, вселяющыяся едины в дубраве среде кармила, попасут васанитиду и галаадитиду, якоже дние века.</p>
<p>И по днем исхода твоего из египта узрите чудесная.</p>
<p>Узрят языцы и усрамятся от всея крепости своея, руце возложат на уста своя, и уши их оглохнут,</p>
<p>полижут персть яко змиеве плежуще по земли, смятутся во облежении своем: о Господе Бозе нашем ужаснутся и убоятся от тебе.</p>
<p>Кто Бог якоже ты, отемляй беззакония и оставляяй нечестия останком наследия своего? и не удержа гнева своего во свидение, яко волитель милости есть.</p>
<p>Той обратит и ущедрит ны, и погрузит неправды нашя и ввержет в глубины морския вся грехи нашя,</p>
<p>даст истину иакову, (и) милость аврааму, якоже клялся еси отцем нашым во дни первыя.</p>
