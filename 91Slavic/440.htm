<h4>1</h4>
<p>Во второе лето, при дарии цари, в шестый месяц, в первый (день) месяца, бысть слово Господне рукою аггеа пророка глаголя: рцы к зоровавелю салафиилеву от колена иудова и ко иисусу сыну иоседекову, иерею великому, глаголя:</p>
<p>сице глаголет Господь вседержитель глаголя: людие сии глаголют: не прииде время создати храм Господень.</p>
<p>И бысть слово Господне рукою аггеа пророка глаголя:</p>
<p>аще время убо вам есть жити в домех ваших истесаных, храм же мой сей запусте?</p>
<p>И ныне сице глаголет Господь вседержитель: устройте сердца ваша в пути вашя.</p>
<p>Сеясте много, и взясте мало: ядосте, и не в сытость: писте, и не в пиянство: облекостеся, и не согрестеся в них: и собираяй мзды собра во влагалище дираво.</p>
<p>Сице глаголет Господь вседержитель: положите сердца ваша в пути вашя,</p>
<p>взыдите на гору и усецыте древа, и принесите и созиждите храм, и благоволю в нем и прославлюся, рече Господь.</p>
<p>Призресте на многа, и быша мала, и внесосте я в храм, и отдунух я: сего ради сице глаголет Господь вседержитель: зане храм мой есть пуст, вы же течете кийждо в дом свой,</p>
<p>сего ради удержится небо от росы, и земля оскудит изношения своя,</p>
<p>и наведу мечь на землю и на горы, и на пшеницу и на вино и на елей, и на вся, елика износит земля, и на человеки и на скоты и на вся труды рук их.</p>
<p>И слыша зоровавель салафиилев от колена иудова, и иисус иоседеков, иерей великий, и вси прочии людие глас Господа Бога своего и словеса аггеа пророка, якоже посла его Господь Бог их к ним, и убояшася людие от лица Господня.</p>
<p>И рече аггей вестник Господень в вестницех Господних людем, глаголя: аз есмь с вами, глаголет Господь.</p>
<p>И воздвиже Господь дух зоровавеля салафиилева от колена иудова и дух иисуса иоседекова, иереа великаго, и дух прочиих всех людий: и внидоша и творяху дела во храме Господа вседержителя Бога своего.</p>
<h4>2</h4>
<p>В двадесять четвертый день месяца шестаго, во второе лето, при дарии цари,</p>
<p>в седмый месяц, в двадесять первый месяца, глагола Господь рукою аггеа пророка глаголя:</p>
<p>рцы ныне к зоровавелю салафиилеву от колена иудова и ко иисусу сыну иоседекову, иерею великому, и ко всем прочиим людем, глаголя:</p>
<p>кто от вас, иже виде храм сей в славе его прежней? и како вы видите его ныне якоже не суща пред вами?</p>
<p>И ныне укрепляйся, зоровавелю, глаголет Господь, и укрепляйся, иисусе, сыне иоседеков, иерею великий, и да укрепляются вси людие земли, глаголет Господь (вседержитель), и творите: зане аз с вами есмь, глаголет Господь вседержитель:</p>
<p>слово, еже завещах с вами, егда исходисте из земли египетския, и дух мой настоит посреде вас: дерзайте, зане сице глаголет Господь вседержитель:</p>
<p>еще единою аз потрясу небом и землею, и морем и сушею,</p>
<p>и сотрясу вся языки, и приидут избранная всех языков: и исполню храм сей славы, глаголет Господь вседержитель.</p>
<p>Мое сребро и мое злато, глаголет Господь вседержитель:</p>
<p>зане велия будет слава храма сего последняя паче первыя, глаголет Господь вседержитель: и на месте сем дам мир, глаголет Господь вседержитель, и мир души в снабдение всякому зиждущему, еже возставити церковь сию.</p>
<p>В двадесять четвертый девятаго месяца, во второе лето при дарии цари, бысть слово Господне ко аггею пророку глаголя:</p>
<p>сице глаголет Господь вседержитель: вопроси иереев закона глаголя:</p>
<p>аще приимет человек мясо свято вскрай ризы своея, и коснется край ризы его хлеба, или варива, или вина, или масла, или всякаго брашна, еда освятится? И отвещаша священницы и реша: ни.</p>
<p>И рече аггей: аще прикоснется оскверненый или нечистый душею всякому сих, еда осквернится? И отвещаша иерее и реша: осквернится.</p>
<p>И отвеща аггей и рече: сице людие сии, и сице язык сей предо мною, глаголет Господь, и сице вся дела рук их: и иже аще приближится тамо, осквернится за приятия их утренняя, поболят от лица лукавств своих, и ненавидесте во вратех обличающаго.</p>
<p>И ныне положите на сердцах ваших от дне сего и выше, прежде неже положити камень на камени в храме Господни.</p>
<p>Кто бысте, егда влагасте в мех ячмене двадесять сат, и быша ячмене десять сат? и входисте в подточилие черпати пятьдесят мер, и быша двадесять.</p>
<p>Поразих вы неплодием и ветротлением и градом вся дела рук ваших, и не обратистеся ко мне, глаголет Господь.</p>
<p>Устройте же сердца ваша от сего дне и далее, от двадесять четвертаго дне девятаго месяца и от дне, в оньже основася церковь Господня: положите в сердцах ваших,</p>
<p>аще еще познается на гумне, и аще еще виноград, и смокви, и яблонь, и древа масличная не творящая плода? от дне сего благословлю.</p>
<p>И бысть слово Господне вторицею ко аггею пророку в двадесять четвертый месяца глаголя:</p>
<p>рцы к зоровавелю сыну салафиилеву от колена иудова глаголя: аз потрясу небом и землею, и морем и сушею,</p>
<p>и превращу престолы царей, и потреблю силу царей языческих, и превращу колесницы и всадники, и снидут кони и всадницы их, кийждо во оружии на брата своего.</p>
<p>В той день, глаголет Господь вседержитель, прииму тя, зоровавелю салафиилев, рабе мой, глаголет Господь, и положу тя яко печать, понеже тя избрах, глаголет Господь вседержитель.</p>
