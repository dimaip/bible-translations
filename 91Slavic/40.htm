<h4>1</h4>
<p>1 И глагола Господь к моисею в пустыни синайстей, в скинии свидения, в первый день месяца втораго, втораго лета изшедшым им от земли египетския, глаголя:</p>
<p>2 возмите сочтение всего сонма сынов израилевых по сродством их, по домом отечества их, по числу имен их, по главам их:</p>
<p>3 всяк мужеск пол от двадесяти лет и вышше, всяк исходяй с силою израилевою, соглядайте их с силою их, ты и аарон созирайте их:</p>
<p>4 и с вами да будут с силою своею кийждо, кийждо по племени коегождо от князей, по домом отечеств да будут.</p>
<p>5 И сия имена мужей, иже станут с вами: от рувима елисур сын седиуров,</p>
<p>6 От симеона саламиил сын сурисадаев,</p>
<p>7 От иуды наассон сын аминадавль,</p>
<p>8 От иссахара нафанаил сын согаров,</p>
<p>9 От завулона елиав сын хелонь,</p>
<p>10 От сынов иосифовых, иже от ефрема, елисам сын семиудов, от манассии гамалиил сын фадассуров,</p>
<p>11 От вениаминя авидан сын гадеониев,</p>
<p>12 От дана ахиезер сын амисадаев,</p>
<p>13 От асира фагаиил сын ехранов,</p>
<p>14 От гада елисаф сын рагуилов,</p>
<p>15 От неффалима ахирей сын енань.</p>
<p>16 Сии нареченнии сонма князи от племен, по отечествам их, тысященачалницы израилевы суть.</p>
<p>17 И поя моисей и аарон мужы сия нареченныя именем.</p>
<p>18 И весь сонм собраша в первый день месяца втораго лета, и соглядаша я по родом их, по отечествам их, по числу имен их, от двадесяти лет и вышше, всяк мужеск пол по главам их,</p>
<p>19 якоже повеле Господь моисею: и соглядашася сии в пустыни синайстей.</p>
<p>20 И быша сынове рувима, первенца израилева, по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,</p>
<p>21 соглядание их от племене рувимля четыредесять шесть тысящ и пять сот.</p>
<p>22 Сынов симеоновых по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,</p>
<p>23 соглядание их от племене симеоня пятьдесят девять тысящ и триста.</p>
<p>24 Сынов иудиных по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,</p>
<p>25 соглядание их от племене иудина седмьдесят четыри тысящы и шесть сот.</p>
<p>26 От сынов иссахаровых по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,</p>
<p>27 соглядание их от племене иссахарова пятьдесят и четыри тысящы и четыре ста.</p>
<p>28 От сынов завулоних по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,</p>
<p>29 соглядание их от племене завулоня пятьдесят седмь тысящ и четыре ста.</p>
<p>30 От сынов иосифовых, сынов ефремлих по сродством их, по сонмом их, по домом отечеств их, по числу имен их, по главам их, всяк мужеск пол от двадесяти лет и вышше, всяк исходяй с силою,</p>
<p>31 соглядание их от племене ефремля четыредесять тысящ и пять сот.</p>
<p>32 От сынов манассииных по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,</p>
<p>33 соглядание их от племене манассиина тридесять и две тысящи и двести.</p>
<p>34 От сынов вениаминовых по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,</p>
<p>35 соглядание их от племене вениаминя тридесять и пять тысящ и четыре ста.</p>
<p>36 От сынов гадовых, по сродством их, по сонмом их, по домом отечеств их, по числу имен их, по главам их, всяк мужеский пол их от двадесяти лет и вышше, всяк исходяй с силою,</p>
<p>37 соглядание их от племене гадова четыредесять пять тысящ и шесть сот пятьдесят.</p>
<p>38 От сынов дановых по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,</p>
<p>39 соглядание их от племене данова шестьдесят и две тысящы и седмь сот.</p>
<p>40 От сынов асировых по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,</p>
<p>41 соглядание их от племене асирова четыредесять едина тысяща и пять сот.</p>
<p>42 От сынов неффалимлих по сродством их, по сонмом их, по домом отечеств их, по числу имен их, по главам их, всяк мужеск пол их от двадесяти лет и вышше, всяк исходяй с силою,</p>
<p>43 соглядание их от племене неффалимля пятьдесят и три тысящы и четыре ста.</p>
<p>44 Сие сочисление, еже соглядаша моисей и аарон и князи израилевы, дванадесять мужей, муж един от племене единаго, по племени домов отечества их быша.</p>
<p>45 И бысть всего соглядания сынов израилевых с силою их, от двадесяти лет и вышше, всяк исходяй ополчатися во израили,</p>
<p>46 шесть сот тысящ и три тысящы и пять сот и пятьдесят.</p>
<p>47 Левити же от племене отечества их не сочислишася в сынех израилевых.</p>
<p>48 И рече Господь к моисею, глаголя:</p>
<p>49 виждь, плеюмене левиина да на сочислиши, и числа их да не приимеши среди сынов израилевых:</p>
<p>50 и ты пристави левиты к скинии свидения и ко всем сосудом ея, и ко всем, елика суть в ней: да носят сии скинию и вся сосуды ея, и тии да служат в ней, и окрест скинии да ополчаются:</p>
<p>51 и внегда воздвизати скинию, да снимают ю левити, и внегда поставити скинию, да возставят: и иноплеменник приступаяй да умрет.</p>
<p>52 И да ополчаются сынове израилевы, всяк в своем чине и всяк по своему старейшинству, с силою своею:</p>
<p>53 левити же да ополчаются сопротив, окрест скинии свидения, и не будет согрешения в сынех израилевых, и да стрегут левити сами стражу скинии свидения.</p>
<p>54 И сотвориша сынове израилевы по всем, елика заповеда Господь моисею и аарону, тако сотвориша.</p>
<h4>2</h4>
<p>1 И рече Господь к моисею и аарону, глаголя:</p>
<p>2 человек держайся по чину своему, по знамениям, по домом отечеств своих, да ополчаются сынове израилевы пред Господем, окрест скинии свидения да ополчаются сынове израилевы.</p>
<p>3 И ополчающиися первии на восток чин полка иудина с силою их, и князь от сынов иудиных наассон сын аминадавль:</p>
<p>4 сила его согляданая седмьдесят и четыри тысящы и шесть сот.</p>
<p>5 И ополчающиися близ от племене иссахарова, и князь сынов иссахаровых нафанаил сын согаров:</p>
<p>6 сила его согляданая пятьдесят и четыри тысящы и четыре ста.</p>
<p>7 И ополчающиися близ от племене завулоня, и князь сынов завулоних елиав сын хелонь:</p>
<p>8 сила его согляданая пятьдесят седмь тысящ и четыре ста.</p>
<p>9 Всех сочтеных от полка иудина сто осмьдесят шесть тысящ и четыре ста, с силою их первии да воздвизаются.</p>
<p>10 Чины полка рувимля к югу с силою его, и князь сынов рувимлих елисур сын седиуров:</p>
<p>11 сила его согляданая четыредесять и шесть тысящ и пять сот.</p>
<p>12 И ополчающиися близ его от племене симеоня, и князь сынов симеоних саламииль сын сурисадаин:</p>
<p>13 сила его сочтеная пятьдесят и девять тысящ и три ста.</p>
<p>14 И ополчающиися близ его от племене гадова, и князь сынов гадовых елисаф сын рагуиль:</p>
<p>15 сила его согляданая четыредесять и пять тысящ и шесть сот и пятьдесят.</p>
<p>16 Всех же сочтеных полка рувимля сто пятьдесят едина тысяща и четыре ста и пятьдесят, с силою их втории да воздвизаются.</p>
<p>17 И да воздвигнется скиния свидения и полк левитский посреде полков: якоже ополчатся, тако и да воздвигнутся, кийждо держася по чину своему.</p>
<p>18 Чин полка ефремля к морю с силою их, и князь сынов ефремлих елисама сын емиудов:</p>
<p>19 сила его сочтеная четыредесять тысящ и пять сот.</p>
<p>20 И ополчающиися близ племя манассиино, и князь сынов манассииных гамалиил сын фадассуров:</p>
<p>21 сила его согляданая тридесять две тысящы и двести.</p>
<p>22 И ополчающиися близ от племене вениаминя, и князь сынов вениаминих авидан сын гадеониев:</p>
<p>23 сила его сочтеная тридесять пять тысящ и четыре ста.</p>
<p>24 Всех сочтеных полка ефремля сто осмь тысящ и сто, с силою их гретии да воздвизаются.</p>
<p>25 Чин полка данова к северу с силою их, и князь сынов дановых ахиезер сын амисадаин:</p>
<p>26 сила его согляданая шестьдесят две тысящы и седмь сот.</p>
<p>27 И ополчающиися близ его племя асирово, и князь сынов асировых фагаиил сын ехранов:</p>
<p>28 сила его согляданая четыредесять едина тысяща и пять сот.</p>
<p>29 И ополчающиися близ племя неффалимле, и князь сынов неффалимлих ахирей сын енань:</p>
<p>30 сила его согляданая пятьдесят три тысящы и четыре ста.</p>
<p>31 Всех сочтеных полка данова сто пятьдесят седмь тысящ и шесть сот, с силою их последнии да воздвизаются по чину своему.</p>
<p>32 Сие сочтение сынов израилевых по домом отечеств их: вся соглядания полков с силами их шесть сот три тысящы и пять сот пятьдесят.</p>
<p>33 Левити же не соглядашася среди сынов израилевых, якоже заповеда Господь моисею.</p>
<p>34 И сотвориша сынове израилевы вся, елика заповеда Господь моисею: тако ополчахуся по чином своим, и тако воздвизахуся кийждо близ по сонмом своим, по домом отечеств своих.</p>
<h4>3</h4>
<p>1 И сия рождения аарона и моисеа, в день в оньже глагола Господь моисею на горе синайстей:</p>
<p>2 и сия имена сынов аароних: первенец надав и авиуд, и елеазар и ифамар:</p>
<p>3 сия имена сынов аароних, жерцы помазаныя, имже совершишася руце их жрети:</p>
<p>4 и скончашася надав и авиуд пред Господем, приносящым им огнь чуждь пред Господем в пустыни синайстей, и чад не бе им: и жречествоваху елеазар и ифамар со аароном, отцем своим.</p>
<p>5 И рече Господь к моисею, глаголя:</p>
<p>6 поими племя левиино, и поставиши я пред аароном жерцем, и да служат ему:</p>
<p>7 и да стрегут стражбы его и стражбы сынов израилевых пред скиниею свидения, делати дела скинии:</p>
<p>8 и да хранят вся сосуды скинии свидения и стражбы сынов израилевых по всем делом скинии:</p>
<p>9 и да даси левиты аарону брату твоему и сыном его жерцем: в дар даны сии мне суть от сынов израилевых:</p>
<p>10 и аарона и сыны его поставиши над скиниею свидения, и да хранят жречество свое, и вся яже у олтаря и внутрь завесы: иноплеменник же прикасаяйся умрет.</p>
<p>11 И рече Господь к моисею, глаголя:</p>
<p>12 и се, аз взях левиты от среды сынов израилевых, вместо всякаго первенца, отверзающаго ложесна от сынов израилевых: искупления их будут, и да будут мне левити:</p>
<p>13 мне бо всяк первенец: в оньже день побих всякаго первенца в земли египетстей, освятих себе всякаго первенца во израили, от человека до скота мне да будут: аз Господь.</p>
<p>14 И рече Господь к моисею в пустыни синайстей, глаголя:</p>
<p>15 соглядай сынов левииных по домом отечеств их по сонмом их, по рождению их: всяк мужеск пол от месяца единаго и вышше да соглядаете их.</p>
<p>16 И сочте их моисей и аарон повелением Господним, якоже повеле им Господь.</p>
<p>17 И бяху сии сынове левиины от имен их: гирсон, кааф и мерари.</p>
<p>18 И сия имена сынов гирсоних по сонмом их: ловени и семей.</p>
<p>19 И сынове каафовы по сонмом их: амрам и иссаар, хеврон и озиил.</p>
<p>20 И сынове мерарины по сонмом их: мооли и муси: сии суть сонми левитстии по домом отечеств их.</p>
<p>21 От гирсона сонм ловениин и сонм семеинь: сии суть сонми гирсоновы.</p>
<p>22 Соглядание их по числу всего мужеска полу, от месяца единаго и вышше, соглядание их седмь тысящ и пять сот.</p>
<p>23 И сынове гирсоновы за скиниею да ополчаются к морю.</p>
<p>24 И князь дому отечества сонма гирсоня елисаф сын даиль.</p>
<p>25 И стражба сынов гирсоновых в скинии свидения, скиния и покров ея, и покров дверий скинии свидения,</p>
<p>26 и опоны двора, и завеса дверий двора, иже есть у скинии, и прочая всех дел его.</p>
<p>27 От каафа сонм амрамль един и сонм иссааров един, и сонм хевронь един и сонм озиил един: сии суть сонми каафовы:</p>
<p>28 по числу всяк мужеск пол от месяца единаго и вышше осмь тысящ и шесть сот, стрегущии стражбы святых.</p>
<p>29 Сонми сынов каафовых да ополчаются от страны скинии к югу,</p>
<p>30 и князь дому отечеств сонмов каафовых елисафан сын озиил:</p>
<p>31 и стражба их кивот и трапеза, и светилник и олтари, и сосуды святаго, в нихже служат, и покров, и вся дела их.</p>
<p>32 И князь над князи левитскими елеазар сын аарона жерца, поставлен стрещи стражбы святых.</p>
<p>33 От мерара же сонм мооли и сонм муси: сии суть сонми мерарины,</p>
<p>34 соглядание их по числу, всяк мужеск пол от месяца единаго и вышше, шесть тысящ и двести.</p>
<p>35 И князь дому отечеств сонма мерарина суриил сын авихеов: от страны скинии да ополчаются к северу,</p>
<p>36 соглядание стражбы сынов мерариных главицы скинии и вереи ея, и столпы ея и стояла ея, и вся сосуды их и вся дела их,</p>
<p>37 и столпы двора окрест и стояла их, и колки их и верви их.</p>
<p>38 Ополчающиися сопреди скинии свидения на востоки моисей и аарон и сынове его, стрегуще стражбы святаго, в стражбах сынов израилевых: и иноплеменник прикасаяйся да умрет.</p>
<p>39 Все соглядание левитов, ихже согляда моисей и аарон повелением Господним по сонмом их, всяк мужеск пол от месяца единаго и вышше, двадесять и две тысящы.</p>
<p>40 И рече Господь к моисею, глагола: соглядай всякаго первенца мужеска полу сынов израилевых от месяца единаго и вышше, и возми число их по имени,</p>
<p>41 и да поймеши мне левиты за вся первенцы сынов израилевых: аз Господь: и скоты левитски вместо всех первенцев в скотех сынов израилевых.</p>
<p>42 И согляда моисей, якоже заповеда ему Господь, всякаго первенца в сынех израилевых.</p>
<p>43 И быша вси первенцы мужескаго полу, по числу имен от месяца единаго и вышше, от соглядания их двадесять две тысящы двести и седмьдесят три.</p>
<p>44 И рече Господь к моисею, глаголя:</p>
<p>45 поими левиты вместо всех первенцев сынов израилевых, и скоты левитски вместо скотов их, и будут мне левиты: аз Господь:</p>
<p>46 и искуп дву сот седмидесяти трех, иже преизбывают сверх левитов от первенцов сынов израилевых:</p>
<p>47 и да возмеши по пяти сикль на главу, по сиклю святому возмеши двадесять пенязей сикль,</p>
<p>48 и даси сребро аарону и сыном его искуп от преизбывающих в них.</p>
<p>49 И взя моисей сребро искупное от преизбывающих в них на искуп левитом:</p>
<p>50 от первенец сынов израилевых взя сребра тысящу три ста шестьдесят пять сиклев, по сиклю святому.</p>
<p>51 И даде моисей окуп от преизбывших аарону и сыном его, повелением Господним, якоже заповеда Господь моисею.</p>
<h4>4</h4>
<p>1 И рече Господь к моисею и аарону, глаголя:</p>
<p>2 возми сочисление сынов каафовых от среды сынов левииных, по сонмом их, по домом отечеств их,</p>
<p>3 от двадесяти и пяти лет и вышше, даже до пятидесяти лет, всяк входяй служити, творити вся дела в скинии свидения.</p>
<p>4 И сия дела сынов каафовых от среды сынов левииных, по сонмом их, по домом отечеств их, в скинии свидения святое святых.</p>
<p>5 И да внидут аарон и сынове его, егда воздвигнется полк, и да снимут завесу осеняющую, и да обвиют в ню кивот свидения,</p>
<p>6 и да покрыют его покровом кожаным синим, и да возложат нань одежду всю синетную сверху, и да вложат носила:</p>
<p>7 и на трапезе предложения да положат на ней одежду всю багряную и блюда, и кадилницы и чашы, и возливалницы, имиже возливают, и хлебы на ней всегда да будут:</p>
<p>8 и да возложат на ню одежду червлену, и да покрыют ю покровом кожаным синим, и да вложат носила ея:</p>
<p>9 и да возмут одежду синю, и покрыют светилник светящий и свещы его, и щипцы его и очищала его, и вся сосуды елеа его, имиже служат в них:</p>
<p>10 и да вложат его и вся сосуды его в покров кожан синий, и да возложат его на носила:</p>
<p>11 и на олтарь златый да положат одежду синю, и да покрыют его покровом кожаным синим, и да вложат носила его:</p>
<p>12 и да возмут вся сосуды служебныя, еликими служат в них во святых, и вложат во одежду синю, и да покрыют их покровом кожаным синим, и да возложат на носила:</p>
<p>13 и покров да возложат на олтарь, и покрыют его одеждою всею багряною:</p>
<p>14 и да возложат на него вся сосуды его, еликими служат на нем в них, и кадилники, и вилицы и чашы, и покров и вся сосуды олтаря, и да возложат на него покров кожан синь и да вложат носила его: и да возмут одежду багряну, и да покрыют умывалницу и стояла ея: и да вложат ю в покров кожаный синий, и да возложат на носила.</p>
<p>15 И совершат аарон и сынове его, покрывающе святая и вся сосуды святыя, внегда воздвизатися полку: и по сих да внидут сынове каафовы воздвизати, и да не прикоснутся святых, да не умрут. Сия да воздвизают сынове каафовы в скинии свидения.</p>
<p>16 Надсмотритель елеазар, сын аарона жерца, елей светилный, и фимиам сложения, и жертва яже по вся дни, и елей помазания, надсмотрение всея скинии и елика суть в ней во святем, во всех делех.</p>
<p>17 И рече Господь к моисею и аарону, глаголя:</p>
<p>18 не потребите сонм племене каафова от среды левитов:</p>
<p>19 сие сотворите им, и живи будут и не умрут: приходящым им ко святым святых, аарон и сынове его да внидут и да устроят их коегождо по ношению его,</p>
<p>20 и да не внидут внезапу видети святая, и умрут.</p>
<p>21 И рече Господь к моисею, глаголя:</p>
<p>22 возми сочисление сынов гирсоних, и иже по домом отечеств их, по сонмом их и по племенем их,</p>
<p>23 от двадесяти и пяти лет и вышше, даже до пятидесяти лет, соглядайте я, всяк входяй служити и творити дела в скинии свидения.</p>
<p>24 Сия служба сонма гирсонова, служити и воздвизати.</p>
<p>25 И да воздвигнет опоны скинии и скинию свидения, и покров ея и покров синий сущий сверх ея, и опону дверий скинии свидения,</p>
<p>26 и опоны двора, и завесу дверий двора, елика над скиниею свидения, и яже окрест олтаря, и прочая их, и вся сосуды служебныя, еликими служат в них, да сотворят.</p>
<p>27 По слову аарона и сынов его да будет вся служба сынов гирсоновых по всем службам их и по всем делам их: и да соглядаеши их по именам, вся носимая ими.</p>
<p>28 Сия служба сонма сынов гирсоновых в скинии свидения, и стражба их рукою ифамара, сына аароня жерца.</p>
<p>29 Сынове мерарины по сонмом их, по домом отечеств их, соглядайте их,</p>
<p>30 от двадесяти и пяти лет и вышше, даже до пятидесяти лет, соглядайте их, всяк входяй служити дела скинии свидения.</p>
<p>31 И сия хранения воздвизаемых ими, по всем делом их в скинии свидения: главицы скинии и вереи ея, и столпы ея и стояла ея, и покров и стояла их, и столпы их, и покров дверий скинии,</p>
<p>32 и столпы двора окрест и стояла их, и столпы завесы дверий двора и стояла их, и колки их и верви их, и вся сосуды их и вся служения их: по именам соглядайте их и вся сосуды стражбы воздвизаемых ими.</p>
<p>33 Сия служба сонма сынов мерариных во всех делех их, в скинии свидения рукою ифамара, сына аароня жерца.</p>
<p>34 И согляда моисей и аарон и князи израилевы сыны каафовы по сонмом их, по домом отечеств их,</p>
<p>35 от двадесяти и пяти лет и вышше, даже до пятидесяти лет, всяк входяй служити и творити дела в скинии свидения.</p>
<p>36 И бысть соглядание их по сонмом их, две тысящы седмь сот пятьдесят.</p>
<p>37 Сие сочтение сонма каафова, всех служащих в скинии свидения, якоже согляда моисей и аарон повелением Господним, рукою моисеовою.</p>
<p>38 И соглядани быша сынове гирсони по сонмом своим, по домом отечеств своих,</p>
<p>39 от двадесяти и пяти лет и вышше, даже до пятидесяти лет, всяк входяй служити и творити дела в скинии свидения.</p>
<p>40 И бысть соглядание их по сонмом их, по домом отечеств их, две тысящы шесть сот тридесять.</p>
<p>41 Сие соглядание сонма сынов гирсоновых, всех служащих в скинии свидения, ихже соглядаша моисей и аарон по глаголу Господню, рукою моисеовою.</p>
<p>42 Соглядани же быша сынове мерарины по сонмом своим, по домом отечеств своих,</p>
<p>43 от двадесяти и пяти лет и вышше, даже до пятидесяти лет, всяк входяй служити на дела скинии свидения.</p>
<p>44 И бысть сочтение их по племеном их, по сонмом их, по домом отечеств их, три тысящы и двести.</p>
<p>45 Сие сочисление сонма сынов мерариных, ихже согляда моисей и аарон по глаголу Господню, рукою моисеовою.</p>
<p>46 Вси согляданнии левиты, ихже согляда моисей и аарон и князи сынов израилевых, по сонмом их и по домом отечеств их,</p>
<p>47 от двадесяти и пяти лет и вышше, даже до пятидесяти лет, всяк входяй на дело дел, и к делам воздвизаемым в скинии свидения.</p>
<p>48 И быша согляданнии осмь тысящ пять сот осмьдесят.</p>
<p>49 Повелением Господним соглядаше их моисей, мужа по мужу над делы их, и яже воздвизаху сии, и соглядани суть, якоже повеле Господь моисею.</p>
<h4>5</h4>
<p>1 И рече Господь к моисею, глаголя:</p>
<p>2 повели сыном израилевым, и да изгонят из полка всякаго прокаженнаго, и всякаго проливающаго семя, и всякаго нечистаго душею:</p>
<p>3 от мужеска полу до женска, изгоните вне полка, и да не осквернят полков своих, в нихже аз пребываю.</p>
<p>4 И сотвориша сынове израилевы тако, и изгнаша их вне полка: якоже глагола Господь моисею, тако сотвориша сынове израилевы.</p>
<p>5 И рече Господь к моисею, глаголя:</p>
<p>6 рцы сыном израилевым, глаголя: муж или жена, иже аще сотворит от всех грехов человеческих и презирая презрит Господа, и преступит душа она:</p>
<p>7 да исповесть грех, егоже сотвори, и да отдаст преступление истое, пятую часть его да приложит к тому, и да отдаст, емуже согреши.</p>
<p>8 Аще же несть человеку ужика, яко отдати ему преступление, преступление отдаемое Господу, жерцу да будет, кроме овна очищения, имже помолится о нем.</p>
<p>9 И всяк начаток, и вся освящаемая в сынех израилевых, елика аще приносят Господу, жерцу самому да будут:</p>
<p>10 и коегождо освященая, тому да будут и муж аще даст жерцу, тому да будет.</p>
<p>11 И рече Господь к моисею, глаголя:</p>
<p>12 глаголи сыном израилевым и речеши к ним: мужа, мужа аще преступит жена его, и презирающи презрит его,</p>
<p>13 и будет кто с нею ложем семене, и утаится от очию мужа ея, и укрыется, она же будет осквернена, и свидетеля не будет на ню и сия несть ята,</p>
<p>14 и приидет на него дух ревнования, и возревнует к жене своей, она же осквернена есть, или приидет ему дух ревнования, и возревнует к жене своей, она же не будет осквернена,</p>
<p>15 и да приведет муж жену свою к жерцу, и да принесет дар за ню, десятую часть меры ефи муки ячныя: да не возлиет на ню елеа, ниже да возложит на ню ливана: жертва бо ревнования есть, жертва памяти воспоминающая грех.</p>
<p>16 И приведет ю жрец и поставит ю пред Господем:</p>
<p>17 и да возмет жрец воду живу чисту в сосуде глиняне, и от персти на земли сущия у скинии свидения, и взем жрец да всыплет в воду:</p>
<p>18 и да поставит жрец жену пред Господем, и да открыет главу жене, и да даст в руце ея жертву памяти, жертву ревнования: в руце же жерца да будет вода обличения клятвенная сия.</p>
<p>19 И да закленет ю жрец и речет жене: аще никтоже бысть с тобою, и неси преступила осквернитися под мужем твоим, невинна буди от воды обличения клятвенныя сея:</p>
<p>20 аще же преступила еси, мужата сущи, или осквернена еси, и даде кто тебе ложе свое, кроме мужа твоего.</p>
<p>21 И закленет жрец жену клятвами клятвы сея, и речет жрец жене: да даст тя Господь в клятву и проклятие среди людий твоих, внегда дати Господу стегну твоему отпасти и чреву твоему разсестися:</p>
<p>22 и внидет вода клятвенная сия во чрево твое, еже расторгнути утробу твою, и отпасти стегну твоему. И отвещает жена:</p>
<p>23 И да напишет жрец клятвы сия в книзе, и изгладит в воде обличения клятвеннаго:</p>
<p>24 и напоит жену водою обличения клятвенною, и внидет в ню вода клятвенная обличения.</p>
<p>25 И да возмет жрец от руки женски жертву ревнования, и да возложит жертву пред Господем, и да принесет ю ко олтарю:</p>
<p>26 и да возмет жрец горстию от жертвы память ея, и да принесет ю на олтарь, и по сем напоит водою жену.</p>
<p>27 и будет аше есть осквернена, и аще утаением утаися от мужа своего, и внидет в ню вода клятвенная обличения, и надмет чрево ея, и отпадет стегно ея, и будет жена в проклятме в людех своих:</p>
<p>28 аще же не будет осквернена жена, и чиста есть, и невинна будет, и плодствовати будет семя.</p>
<p>29 Сей закон ревнования, комулибо аще преступит жена, мужата сущи, и осквернится:</p>
<p>30 или человек, емуже аще найдет нань дух ревнования, и возревнует к жене своей, и поставит жену свою пред Господем, и да сотворит ей жрец весь закон сей:</p>
<p>31 и чист будет человек от греха, и жена та возмет грех свой.</p>
<h4>6</h4>
<p>1 И рече Господь к моисею, глаголя:</p>
<p>2 глаголи сыном израилевым и речеши к ним: муж или жена, иже аше обещается зело обетом, еже очиститися чистотою Господу,</p>
<p>3 да воздержится от вина и сикера, и оцта винна и оцта от сикера да не пиет: и, елика делаются от грозд винных, да не пиет, и гроздия свежаго и сухаго да не снест.</p>
<p>4 Во вся дни обета своего от всех, елика бывают от винничины вина, от кости и до скорлупы да не пиете, ниже ясте от всего.</p>
<p>5 Во вся дни обета очищения своего бритва да не взыдет на главу его, дондеже скончаются дние, елики обещал есть Господу: свят будет растяй власы главы своея.</p>
<p>6 Во вся дни обета своего Господу, ко всякой душе скончавшейся да не внидет.</p>
<p>7 Над отцем и над материю, и над братом и над сестрою, да не осквернится над ними, умершым им, яко обет Бога его на главе его.</p>
<p>8 Вся дни обета его свят будет Господу.</p>
<p>9 Аше же кто смертию внезапу умрет у него, абие осквернится глава обета его, и обриет главу свою, в оньже день очистится, в день седмый да обриется,</p>
<p>10 и в день осмый да принесет два горличища или два птенца голубина к жерцу пред двери скинии свидения:</p>
<p>11 и да сотворит жрец едину греха ради, и другую во всесожжение, и да помолится о нем жрец, о нихже согреши, о души, и освятит главу свою в той день, в оньже освятися Господу, во дни обета своего.</p>
<p>12 И да приведет агнца единолетна в преступление, и дние прежнии да не будут ему в число, понеже осквернися глава обета его.</p>
<p>13 И сей закон обещавшагося, в оньже день скончает дни обета своего, да принесет сам к дверем скинии свидения:</p>
<p>14 и да приведет дар свой Господу агнца единолетна непорочна единаго во всесожжение, и агницу единолетну едину непорочну греха ради, и овна единаго непорочна во спасение,</p>
<p>15 и кош опресноков от муки пшеничны, хлебы смешаны с елеем, и опресноки помазаны елеем, и жертву их и возлияние их.</p>
<p>16 И да принесет жрец пред Господа, и да сотворит еже греха ради его, и всесожжение его,</p>
<p>17 и овна сотворит жертву спасения Господу на кошнице опресноков, и да сотворит жрец жертву его и возлияние его.</p>
<p>18 И да обриет обещавый пред дверми скинии свидения главу обета своего, и да возложит власы на огнь, иже есть под жертвою спасения:</p>
<p>19 и да возмет жрец рамо варено от овна, и хлеб един опресночный от кошницы, и опреснок един, и да возложит на руки обещавшемуся, по обритии главы его,</p>
<p>20 и да принесет я жрец возложение пред Господа: свято да будет жерцу на грудех возложения и на раме участия: и по сих обещавыйся да пиет вино.</p>
<p>21 Сей закон обещавшагося, иже аще обещает дар Господу о обете, кроме сих яже обрящет рука его: по силе обета его, егоже аще обещает, по закону очищения.</p>
<p>22 И рече Господь к моисею, глаголя.</p>
<p>23 рцы аарону и сыном его, глаголя: сице благословите сыны израилевы, глаголюще им:</p>
<p>24 да благословит тя Господь и сохранит тя:</p>
<p>25 да просветит Господь лице свое на тя и помилует тя:</p>
<p>26 да воздвигнет Господь лице свое на тя и даст ти мир:</p>
<p>27 и да возложат имя мое на сыны израилевы, и аз Господь благословлю я.</p>
<h4>7</h4>
<p>1 И бысть в день в оньже сконча моисей, якоже поставити скинию, и помаза ю, и освяти ю и вся сосуды ея, и олтарь и вся сосуды его, и помаза я.</p>
<p>2 И приведоша князи израилтестии дванадесять, князи домов отечеств своих, сии князи коегождо племене, сии предстоящии над согляданием:</p>
<p>3 и приведоша дары своя пред Господа шесть колесниц покрытых и дванадесять волов: колесницу едину от двоих князей, и телца от коегождо и приведоша пред скинию.</p>
<p>4 И рече Господь к моисею, глаголя:</p>
<p>5 возми от них, и да будут на дела служебная скинии свидения: и даси я левитом, коемуждо по его служению.</p>
<p>6 И взем моисей колесницы и волы, даде я левитом:</p>
<p>7 две колесницы и четыри волы даде сыном гирсоним по службам ихже,</p>
<p>8 и четыри колесницы и осмь волов даде сыном мерариным по службам их, чрез ифамара, сына аарона жерца:</p>
<p>9 и сыном каафовым не даде, яко службы святаго имеют: на раменах да воздвизают я.</p>
<p>10 И принесоша князи на обновление олтаря в день, в оньже помаза его, и принесоша князи дары своя пред олтарь.</p>
<p>11 И рече Господь к моисею: князь един на день, князь на день да принесут дары своя на обновление олтаря.</p>
<p>12 И бяше приносяй дар свой в первый день наассон сын аминадавль, князь племене иудина:</p>
<p>13 и принесе дар свой, блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>14 фимиамник един десяти златник, полн фимиама:</p>
<p>15 телца единаго от волов, овна единаго, агнца единаго единолетна во всесожжение:</p>
<p>16 и козла от коз единаго греха ради:</p>
<p>17 и на жертву спасения юницы две, овнов пять, козлов пять, агниц единолетных пять: сей дар наассона сына аминадавля.</p>
<p>18 Во вторый день принесе нафанаил сын согаров, князь племене иссахаря:</p>
<p>19 и принесе дар свой, блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>20 фимиамник един десяти златник, полн фимиама:</p>
<p>21 телца единаго от волов, овна единаго, агнца единаго единолетна во всесожжение:</p>
<p>22 и козла от коз единаго греха ради:</p>
<p>23 и на жертву спасения юницы две, овнов пять, козлов пять, агниц единолетных пять: сей дар нафанаила сына согарова.</p>
<p>24 В третий день князь сынов завулоних, елиав сын хелонов:</p>
<p>25 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>26 фимиамник един десяти златник, полн фимиама:</p>
<p>27 телца единаго от волов, овна единаго, агнца единаго единолетна во всесожжение:</p>
<p>28 и козла от коз единаго греха ради:</p>
<p>29 и на жертву спасения юницы две, овнов пять, козлов пять, агниц единолетных пять: сей дар елиава сына хелонова.</p>
<p>30 В четвертый день князь сынов рувимлих, елисур сын седиуров:</p>
<p>31 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>32 фимиамник един десяти златник, полн фимиама:</p>
<p>33 телца единаго от волов, овна единаго, агнца единаго единолетна во всесожжение:</p>
<p>34 и козла от коз единаго греха ради:</p>
<p>35 и на жертву спасения юницы две, овнов пять, козлов пять, агниц единолетных пять: сей дар елисура сына седиурова.</p>
<p>36 В пятый день князь сынов симеоних, саламиил сын сурисадаиль:</p>
<p>37 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>38 фимиамник един десяти златник, полн фимиама:</p>
<p>39 телца единаго от волов, овна единаго, агнца единаго единолетна во всесожжение:</p>
<p>40 и козла от коз единаго греха ради:</p>
<p>41 и на жертву спасения юницы две, овнов пять, козлов пять, агниц единолетных пять: сей дар саламиила сына сурисадаиля.</p>
<p>42 В шестый день князь сынов гадовых, елисаф сын рагуилев:</p>
<p>43 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>44 фимиамник един десяти златник, полн фимиама:</p>
<p>45 телца единаго от волов, овна единаго, агнца единаго единолетна во всесожжение:</p>
<p>46 и козла от коз единаго греха ради:</p>
<p>47 и на жертву спасения юницы две, овнов пять, козлов пять, агниц единолетных пять: сей дар елисафа сына рагуилева.</p>
<p>48 В седмый день князь сынов ефремлих, елисама сын емиудов:</p>
<p>49 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>50 фимиамник един десяти златник, полн фимиама:</p>
<p>51 телца единаго от волов, овна единаго, агнца единаго единолетна во всесожжение:</p>
<p>52 и козла от коз единаго греха ради:</p>
<p>53 и на жертву спасения юницы две, овнов пять, козлов пять, агниц единолетных пять: сей дар елисамы сына емиудова.</p>
<p>54 В осмый день князь сынов манассииных, гамалиил сын фадассуров:</p>
<p>55 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>56 фимиамник един десяти златник, полн фимиама:</p>
<p>57 телца единаго от волов, овна единаго, агнца единаго единолетна во всесожжение:</p>
<p>58 и козла от коз единаго греха ради:</p>
<p>59 и на жертву спасения юницы две, овнов пять, козлов пять, агниц единолетных пять: сей дар гамалиила сына фадассурова.</p>
<p>60 В девятый день князь сынов вениаминих, авидан сын гадеонин:</p>
<p>61 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>62 фимиамник един десяти златник, полн фимиама:</p>
<p>63 телца единаго от волов, овна единаго, агнца единаго единолетна во всесожжение:</p>
<p>64 и козла от коз единаго греха ради:</p>
<p>65 и на жертву спасения юницы две, овнов пять, козлов пять, агниц единолетных пять: сей дар авидана, сына гадеонина.</p>
<p>66 В десятый день князь сынов дановых, ахиезер сын амисадаин:</p>
<p>67 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>68 фимиамник един десяти златник, полн фимиама:</p>
<p>69 телца единаго от волов, овна единаго, агнца единаго единолетна во всесожжение:</p>
<p>70 и козла от коз единаго греха ради:</p>
<p>71 и на жертву спасения юницы две, овнов пять, козлов пять, агниц единолетных пять: сей дар ахиезера сына амисадаина.</p>
<p>72 В первыйнадесять день князь сынов асировых, фагаиил сын ехрань:</p>
<p>73 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>74 фимиамник един десяти златник, полн фимиама:</p>
<p>75 телца единаго от волов, овна единаго, агнца единаго единолетна во всесожжение:</p>
<p>76 и козла от коз единаго греха ради:</p>
<p>77 и на жертву спасения юницы две, овнов пять, козлов пять, агниц единолетных пять: сей дар фагаиила сына ехраня.</p>
<p>78 Во вторыйнадесять день князь сынов неффалимлих, ахирей сын енань:</p>
<p>79 дар его блюдо сребряно едино, вес его сто и тридесять сикль: чашу едину сребряну седмьдесят сикль, по сиклю святому: обоя полны муки пшеничны спряжены с елеем на жертву:</p>
<p>80 фимиамник един десяти златник, полн фимиама:</p>
<p>81 телца единаго от волов, овна единаго, агнца единаго единолетна во всесожжение:</p>
<p>82 и козла от коз единаго греха ради:</p>
<p>83 и на жертву спасения юницы две, овнов пять, козлов пять, агниц единолетных пять: сей дар ахиреа сына енаня.</p>
<p>84 Сие обновление олтаря, в оньже день помаза его, от князей сынов израилевых, блюд сребряных дванадесять, чаш сребряных дванадесять, фимиамников златых дванадесять:</p>
<p>85 по святу и тридесяти сикль в коемждо блюде, и по седмидесяти сикль чаша едина: всего сребра в сосудех две тысящы четыреста сиклев, по сиклю святому:</p>
<p>86 фимиамников златых дванадесять полных фимиама, по десяти златник в коемждо фимиамнике, по сиклю святому: всего злата в фимиамницех сто и двадесять златник.</p>
<p>87 Всех говяд во всесожжение, телцов дванадесять, овнов дванадесять, агнцев единолетных дванадесять, и жертвы их и возлияния их: и козлов от коз дванадесять, греха ради:</p>
<p>88 всех говяд на жертву спасения, юниц двадесять четыре, овнов шестьдесят, козлов единолетных шестьдесят, агниц единолетных непорочных шестьдесят. Сие обновление олтаря, по исполненнии рук его и по помазании его.</p>
<p>89 Егда вхождаше моисей в скинию свидения глаголати ему, и услыша глас Господа, глаголюща к нему свыше очистилища, еже есть над ковчегом свидения между двема херувимы: и глаголаше к нему.</p>
<h4>8</h4>
<p>1 И рече Господь к моисею, глаголя:</p>
<p>2 глаголи аарону и речеши к нему: егда поставиши светила, от страны спреди светилника да светят седмь светила.</p>
<p>3 И сотвори тако аарон: от единыя страны спреди светилника возжже светила его, якоже повеле Господь моисею.</p>
<p>4 И сие устроение светилника: слияно злато стебль его и крины его, слияно все: по образу, егоже показа Господь моисею, тако сотвори светилник.</p>
<p>5 И рече Господь к моисею, глаголя:</p>
<p>6 поими левиты от среды сынов израилевых, и да очистиши я:</p>
<p>7 и сице да сотвориши им очищение их: покропиши на них воду очищения, и да взыдет бритва на все тело их, и исперут ризы своя, и чисти будут:</p>
<p>8 и да возмут телца единаго от волов, и сего жертву муки пшеничны, спряжены с елеем, и телца единолетна от волов да возмеши греха ради:</p>
<p>9 и да приведеши левиты пред скинию свидения, и собереши весь сонм сынов израилевых:</p>
<p>10 и приведеши левиты пред Господа, и да возложат сынове израилстии руки своя на левиты:</p>
<p>11 и да отлучит аарон левиты отдание пред Господа от сынов израилевых, и да служат службы Господви:</p>
<p>12 левити же да возложат руки на главы телцев: и да сотвориши единаго от гресе и единаго во всесожжение Господу, умилостивити о них:</p>
<p>13 и поставиши левиты пред Господем и пред аароном и пред сынми его, и отдаси я отдание Господу:</p>
<p>14 и да отлучиши левиты от среды сынов израилевых, и будут мне:</p>
<p>15 и по сих да внидут левиты делати дела скинии свидения: и да очистиши их, и отдаси я пред Господем: яко отдание отданы сии мне суть от среды сынов израилевых:</p>
<p>16 вместо отверзающих всяка ложесна первенцев всех от сынов израилевых, приях я себе:</p>
<p>17 яко мне есть всяк первенец от сынов израилевых, от человека до скота: в день в оньже поразих всякаго первенца в земли египетстей, освятих я себе,</p>
<p>18 и взях левиты вместо всякаго первенца сынов израилевых,</p>
<p>19 и отдах левиты отданием аарону и сыном его от среды сынов израилевых делати дела сынов израилевых в скинии свидения и умилостивляти о сынех израилевых: да не будет язва на сынех израилевых, внегда приступати им к святым.</p>
<p>20 И сотвори моисей и аарон и весь сонм сынов израилевых левитом, якоже заповеда Господь моисею о левитех, тако сотвориша им сынове израилевы.</p>
<p>21 И очистишася левити и испраша ризы своя: и отдаде я аарон отдание пред Господем, и помолися о них аарон, очищения ради их.</p>
<p>22 И но сих внидоша левити служити службы своя в скинии свидения пред аароном и пред сыны его: якоже повеле Господь моисею о левитех, тако сотвориша им.</p>
<p>23 И рече Господь к моисею глаголя:</p>
<p>24 сие есть еже о левитех: от двадесяти пяти лет и вышше, да внидут служити служение в скинии свидения:</p>
<p>25 и от пятидесяти лет да отстанут от служения и не служат ктому.</p>
<p>26 И да служат братия его в скинии свидения еже стрещи стражи, дел же да не делают. Тако сотвориши левитом в стражах их.</p>
<h4>9</h4>
<p>1 И глагола Господь к моисею в пустыни синайстей, во второе лето изшедшым им из земли египетския, в первый месяц, глаголя:</p>
<p>2 рцы да сотворят сынове израилстии пасху во время ея,</p>
<p>3 в четвертыйнадесять день месяца перваго к вечеру, и сотвориши ю во время ея: по закону ея и по уставу ея сотвориши ю.</p>
<p>4 И рече моисей сыном израилтеским сотворити пасху.</p>
<p>5 И сотвориша пасху, начинающуся первому месяцу в четвертыйнадесять день в пустыни синайстей: якоже повеле Господь моисею, тако сотвориша сынове израилевы.</p>
<p>6 И приидоша мужие, иже бяху нечисти о души человечи, и не можаху сотворити пасхи в той день: и приидоша пред моисеа и аарона в той день.</p>
<p>7 И рекоша мужие онии к нему: мы нечисти есмы о души человечи: еда убо лишимся принести дар Господу во время свое посреде сынов израилевых?</p>
<p>8 И рече моисей к ним: станите ту, да яслышу, что повелит Господь о вас.</p>
<p>9 И рече Господь к моисею, глаголя:</p>
<p>10 рцы сыном израилевым, глаголя: человек человек, иже аще будет нечист о души человечи, или на пути далече, или в вас, или в родех ваших, и да сотворит пасху Господу,</p>
<p>11 в месяц вторый, в четвертыйнадесять день (месяца) к вечеру да сотворят ю, со опресноки и с горьким зелием да снедят ю:</p>
<p>12 да не оставят от нея на утрие, и кости да не сокрушат от нея, по всему закону пасхи да сотворят ю.</p>
<p>13 И человек, иже аще чист будет, и на пути далече несть, и оставит сотворити пасху, потребится душа та от людий своих: яко дара Господви не принесе во время свое, грех свой приимет человек той.</p>
<p>14 Аще же приидет к вам пришлец в землю вашу и сотворит пасху Господу, по закону пасхи и по чину ея, тако сотворит ю: закон един да будет вам и пришелцу и туземцу.</p>
<p>15 И в день, в оньже поставися скиния, покры облак скинию и дом свидения: от вечера же бяше над скиниею аки вид огнен до заутрия:</p>
<p>16 тако бываше всегда: облак покрываше ю в день, и вид огнен нощию:,</p>
<p>17 И егда восхождаше облак от скинии, и по сих воздвизахуся сынове израилтестии: и на месте, на немже стояше облак, тамо ополчахуся сынове израилевы.</p>
<p>18 По повелению Господню да ополчаются сынове израилевы и повелением Господним да воздвизаются: во вся дни, в няже осеняет облак над скиниею, да ополчаются сынове израилевы:</p>
<p>19 и егда премедлит облак над скиниею дни многи, да стрегут сынове израилтестии стражу Господню и да не воздвижутся:</p>
<p>20 и будет егда покрыет облак дни числа над скиниею, глаголголом Господним да ополчаются и повелением Господним да воздвижутся:</p>
<p>21 и будет егда пребудет облак от вечера до заутрия, и аще воздвигнется облак заутра, да воздвигнутся днем или нощию,</p>
<p>22 и аще воздвигнется облак, да пойдут: или день или месяц дний умножит облак осеняющь над нею, да ополчатся сынове израилевы, и да не воздвизаются: во отступлении его, воздвизахуся:</p>
<p>23 яко повелением Господним да ополчаются и повелением Господним да воздвизаются: стражу Господню стрежаху по повелению Господню рукою моисеовою.</p>
<h4>10</h4>
<p>1 И рече Господь к моисею, глаголя:</p>
<p>2 сотвори себе две трубы сребряны: кованы сотвориши я, и будут тебе на созвание сонма и возставляти полки:</p>
<p>3 и да вострубиши ими, и да соберется к тебе весь сонм пред двери скинии свидения</p>
<p>4 аще же единою трубою вострубят, да приидут к тебе вси князи и тысященачалники израилтестии:</p>
<p>5 и вострубите в знамение, и воздвигнутся полцы ополчающиися на востоки:</p>
<p>6 и вострубите в знамение второе, и воздвигнутся полцы ополчающиися от юга: и вострубите в знамение третие, и да воздвигнутся полцы ополчающиися от моря: и вострубите в знамение четвертое, и воздвигнутся полцы ополчающиися от севера: знамением да вострубят в воздвижение их.</p>
<p>7 И егда соберете сонм, вострубите, не в знамение.</p>
<p>8 И сынове аарони жерцы да вострубят трубами: и да будет вам законно вечно в роды вашя.</p>
<p>9 Аще же изыдете на брань в земли вашей к супостатом супротивящымся вам, и вострубите и назнаменуйте трубами, и воспомянетеся пред Господем и избавитеся от враг ваших.</p>
<p>10 И во днех веселия вашего и в праздницех ваших и в новомесячиих ваших вострубите трубами на всесожжения и на жертвы спасений ваших, и будет вам воспоминание пред Богом вашим: аз Господь Бог ваш.</p>
<p>11 И бысть во второе лето, во вторый месяц, в двадесятый месяца, вознесеся облак от скинии свидения,</p>
<p>12 и воздвигошася сынове израилевы со имениями своими от пустыни синайския, и ста облак в пустыни фарани.</p>
<p>13 И воздвигошася первии по гласу Господню рукою моисеовою:</p>
<p>14 и воздвигоша знамя полка сынов иудиных первии с силою своею: и над силою их наассон сын аминадавль:</p>
<p>15 и над силою племене сынов иссахаровых нафанаил сын согаров:</p>
<p>16 и над силою племене сынов завулоних елиав сын хелонь.</p>
<p>17 И сложиша скинию, и воздвигоша сынове гирсони и сынове мерарины, носящии скинию.</p>
<p>18 И воздвигоша знамя полка рувимля с силою своею: и над силою их елисур сын седиуров:</p>
<p>19 и над силою племене сынов симеоних саламиил сын сурисадаев:</p>
<p>20 и над силою племене сынов гадовых елисаф сын рагуилев:</p>
<p>21 И воздвигошася сынове каафовы, воздвизающии святая: и поставиша скинию, дондеже приидоша.</p>
<p>22 И воздвигоша знамя полка ефремля с силою своею: и над силою их елисама сын емиудов:</p>
<p>23 и над силою племене сынов манассииных гамалиил сын фадассуров:</p>
<p>24 и над силою племене сынов вениаминих авидан сын гадеонин.</p>
<p>25 И воздвигоша знамя полка сынов дановых, последнии всех полков с силою своею: и над силою их ахиезер сын амисадаев:</p>
<p>26 и над силою племене сынов асировых фагаиил сын ехрань:</p>
<p>27 и над силою племене сынов неффалимлих ахирей сын енань.</p>
<p>28 Сии полцы сынов израилевых, и воздвигошася с силою своею.</p>
<p>29 И рече моисей иоваву сыну рагуилеву мадианитину, тестю моисеову: воздвизаемся мы на место, о немже Господь рече: сие дам вам: пойди с нами, и сотворим тебе добро, яко Господь добрая глагола о израили.</p>
<p>30 И отвеща к нему: не пойду, но в землю мою и в род мой иду.</p>
<p>31 И рече: не остави нас, понеже был еси с нами в пустыни, и будеши в нас старейшина:</p>
<p>32 и будет аще пойдеши с нами, и будут благая оная, елика благосотворит Господь нам, благосотворим и тебе.</p>
<p>33 И отидоша от горы Господни в путь трех дний: и кивот завета Господня предидяше пред ними в путь трех дний, соглядати им стана.</p>
<p>34 И бысть егда воздвизаху кивот, и рече моисей: востани, Господи, и да разсыплются врази твои, и да бежат вси ненавидящии тебе.</p>
<p>35 И в поставлении (кивота) рече: возвращай, Господи, тысящы тем во израили.</p>
<p>36 И облак Господнь бысть осеняющь над ними в день, егда воздвизахуся из полка.</p>
<h4>11</h4>
<p>1 И быша людие ропщуще злая пред Господем: и слыша Господь и разгневася гневом, и разгореся в них огнь от Господа и потреби часть некую от полка.</p>
<p>2 И возопиша людие к моисею: и помолися моисей к Господу, и преста огнь.</p>
<p>3 И прозвася имя месту тому запаление: яко разгореся в них огнь от Господа.</p>
<p>4 И общий народ иже в них похотеша похотением: и седше плакахуся сынове израилевы и рекоша: кто ны напитает мясы?</p>
<p>5 помянухом рыбы, яже ядохом в земли египетстей туне, и огурцы и дыни, лук и червленый лук и чеснок:</p>
<p>6 ныне же душа наша изсохла, ничтоже точию манна пред очима нашима.</p>
<p>7 Манна же бяше аки семя кориандрово, и вид ея яко вид кристалла:</p>
<p>8 и исхождаху людие и собираху, и меляху в жерновах и толцаху в ступах, и варяху в горшках и творяху из нея потребники: и бяше вкус ея, яко вкус муки пряжены с елеем:</p>
<p>9 и егда схождаше роса на полк нощию, схождаше манна нань.</p>
<p>10 И услыша моисей плачущихся их в сонмех своих, коегождо их пред своими дверми: и разгневася Господь гневом зело, и пред моисеом бяше зло.</p>
<p>11 И рече моисей ко Господу: вскую озлобил еси раба твоего? и почто не обретох благодати пред тобою, еже возложити устремление людий сих на мя?</p>
<p>12 еда аз во утробе зачах вся люди сия? или аз родих я? яко глаголеши ми: возми их в недра твоя, якоже доилица носит доимыя, в землю, еюже клялся еси отцем их:</p>
<p>13 откуду мне мяса дати всем людем сим? яко плачут на мя, глаголюще: даждь нам мяса, да ядим:</p>
<p>14 не возмогу аз един водити людий сих, яко тяжко мне есть слово сие:</p>
<p>15 аще же тако ты твориши мне, то убий мя убиением, аще обретох благодать пред тобою, да не вижу озлобления моего.</p>
<p>16 И рече Господь к моисею: собери ми седмьдесят мужей от старец израилевых, ихже ты сам веси, яко тии суть старцы людстии и книгочия их: и да приведеши я ко скинии свидения, и да станут тамо с тобою:</p>
<p>17 и сниду и возглаголю тамо с тобою, и уйму от духа, иже в тебе, и возложу на ня: да подимут с тобою устремление людий, и не будеши водити их ты един:</p>
<p>18 и людем речеши: очиститеся наутрие, и снесте мяса, яко плакастеся пред Господем, глаголюще: кто ны напитает мясы? яко добро нам бысть во египте: и даст Господь вам мяса ясти, и снесте мяса:</p>
<p>19 не един день ясти будете, ни два, ни пять дний, ни десять дний, ниже двадесять дний:</p>
<p>20 до месяца дний ясти будете, дондеже изыдет из ноздрий ваших: и будет вам в мерзость, яко не покористеся Господу, иже есть в вас, и плакастеся пред ним, глаголюще: вскую бе нам изыти из египта?</p>
<p>21 И рече моисей: шесть сот тысящ пеших людий, в нихже аз есмь, и ты рекл еси: мяса им дам ясти, и будут ясти месяц дний:</p>
<p>22 еда овцы и волы заколются им, и доволно будет им? или вся рыбы морския соберутся им, и доволно будет им?</p>
<p>23 И рече Господь к моисею: еда рука Господня не доволна будет? ныне уразумееши, аще постигнет тя слово мое, или ни.</p>
<p>24 И изыде моисей и глагола людем словеса Господня: и собра седмьдесят мужей от старец людских, и постави я окрест скинии.</p>
<p>25 И сниде Господь во облаце и глагола к нему: и уя от духа, иже на нем, и возложи на седмьдесят мужей старец: егда же препочи дух на них, и пророчествоваша, и ктому не приложиша.</p>
<p>26 И осташася два мужа в полце: имя единому елдад, и имя второму модад: и препочи на них дух. И сии беша от вписанных, и не приидоша ко скинии, и пророчествоваша в полце.</p>
<p>27 И притек юноша возвести моисею, и рече, глаголя: елдад и модад пророчествуют в полцех.</p>
<p>28 И отвещав иисус навин, предстояй моисею избранный ему, рече господи мой моисею, запрети им.</p>
<p>29 И рече ему моисей: еда ревнуеши ты мне? и кто даст всем людем Господним (быти) пророки, егда даст Господь Духа своего на них?</p>
<p>30 И иде моисей в полк сам и старцы израилтестии.</p>
<p>31 И дух изыде от Господа, и изведе крастели из моря и наведе на полк день ходу отсюду и день ходу отюнуду, окрест полка яко на два лактя от земли.</p>
<p>32 И воставше людие весь день и всю нощь, и весь день наутрие, и собраша крастели: иже мало, собра десять спуд: и иссушиша себе сушаницы окрест полка.</p>
<p>33 И мяса бяху им еще в зубех их, прежде оскудения, и Господь разгневася зело на люди, и порази Господь люди язвою великою зело:</p>
<p>34 и прозвася имя месту тому гробы похотения: яко тамо погребоша людий похотевших.</p>
<p>35 (И) воздвигошася людие от гробов похотения во асироф, и быша людие во асирофе.</p>
<h4>12</h4>
<p>1 И возглаголаста мариам и аарон на моисеа жены ради ефиопляныни, юже поя моисей, ибо жену поя ефиопляныню,</p>
<p>2 и рекоста: еда моисею единому глагола Господь? еда и нам не глаголаше? и услыша Господь.</p>
<p>3 И человек моисей кроток зело паче всех человек сущих на земли.</p>
<p>4 И рече Господь внезапу к моисею и аарону и мариаме: изыдите вы трие в скинию свидения.</p>
<p>5 И изыдоша трие в скинию свидения. И сниде Господь в столпе облачне ста над дверми скинии свидения: и призва аарона и мариам. И изыдоста оба.</p>
<p>6 И рече к ним: послушайте словес моих: аще будет в вас пророк Господнь, в видении ему познаюся, и во сне возглаголю ему:</p>
<p>7 не тако якоже раб мой моисей, во всем дому моем верен есть:</p>
<p>8 усты ко устом возглаголю ему яве, и не гаданием, и славу Господню виде: и почто не убоястеся глаголати на раба моего моисеа?</p>
<p>9 И гнев ярости Господни (бысть) на них. И отиде.</p>
<p>10 И облак отступи от скинии, и се, мариам прокажена бысть яко снег: и воззре аарон на мариам, и се, прокажена.</p>
<p>11 И рече аарон к моисею: молю тя, господи, не возлагай на ны греха, понеже не ведяхом, яко согрешихом:</p>
<p>12 да не будет сия яко мертва, яко изверг извержен из ложесн матерних, и (се, уже) пояде пол плоти ея.</p>
<p>13 И возопи моисей ко Господу, глаголя: Боже, молютися, исцели ю.</p>
<p>14 И рече Господь к моисею: аще бы отец ея плюя заплевал в лице ея, не посрамится ли седмь дний? да отлучится седмь дний вне полка, и по сих да внидет.</p>
<p>15 И отлучися мариам вне полка на седмь дний: и людие не воздвигошася, дондеже очистися мариам.</p>
<h4>13</h4>
<p>1 И по сих воздвигошася людие от асирофа и ополчишася в пустыни фарани.</p>
<p>2 И рече Господь к моисею, глаголя:</p>
<p>3 посли от себе мужы, и да соглядают землю ханаанску, юже аз даю сыном израилевым во одержание: мужа единаго от племене, по сонмом отечеств их, да послеши их всякаго старейшину от них.</p>
<p>4 И посла я моисей от пустыни фарани глаголголом Господним: вси мужи старейшины сынов израилевых сии, и сия имена их:</p>
<p>5 от племене рувимля самуил сын закхуров:</p>
<p>6 от племене симеоня сафат сын сурин:</p>
<p>7 от племене иудина халев сын иефонниин:</p>
<p>8 от племене иссахаря игал сын иосифль:</p>
<p>9 от племене ефремля авсис сын навин:</p>
<p>10 от племене вениаминя фалтий сын рафуов:</p>
<p>11 от племене завулоня гудиил сын судин:</p>
<p>12 от племене иосифля сынов манассииных гадди сын сусин:</p>
<p>13 от племене данова амиил сын гамалин:</p>
<p>14 от племене асирова сафур сын михаиль:</p>
<p>15 от племене неффалимля навий сын савинь:</p>
<p>16 от племене гадова гудиил сын махииль.</p>
<p>17 Сия имена мужей, ихже посла моисей соглядати землю: и прозва моисей авсиа сына навина иисус.</p>
<p>18 И посла я моисей от пустыни фарани соглядати земли ханаанския, и рече к ним: взыдите пустынею сею, и взыдете на гору.</p>
<p>19 и узрите землю, какова есть, и люди седящыя на ней, аще сильни суть, или немощни, мало ли их есть, или много?</p>
<p>20 и какова земля, на нейже сии седят, добра ли есть, или зла? и какови гради, в нихже живут сии, ограждени ли суть, или не ограждени?</p>
<p>21 и какова земля, изюбилна ли, или не изюбилна? суть ли на ней древеса, или ни? и укрепившеся, возмите от плодов земли. Дние же бяху весенни, предваряющии ягоды.</p>
<p>22 И шедше соглядаша землю от пустыни син даже да роова, до входов емаф.</p>
<p>23 И идоша по пустыни, и приидоша до хеврона: и тамо (живяше) ахиман и сессий и феламин, роды енаковы: и хеврон создася седмию леты прежде танина (града) египетскаго.</p>
<p>24 И приидоша до дебри гроздныя, и соглядаша ю: и урезаша оттуду ветвь, и грозд винограда един на ней, и воздвигоша ю на жердь, и от шипков, и от смоквей.</p>
<p>25 И место оно назваша дебрь гроздная, грозда ради, егоже урезаша оттуду сынове израилтестии.</p>
<p>26 И возвратишася оттуду, соглядавше землю по четыредесяти днех.</p>
<p>27 И ходивше приидоша к моисею и аарону и ко всему сонму сынов израилевых в пустыню фараню в кадис: и поведаша им слово и всему сонму, и показаша им плод земный.</p>
<p>28 и поведаша ему, и рекоша: ходихом на землю, на нюже посылал еси нас, на землю кипящую млеком и медом, и сий плод ея:</p>
<p>29 кроме яко людие сильни зело, иже на ней живут, и гради утверждени ограждением велицы зело, и род енаков видехом тамо:</p>
<p>30 и амалик живет в земли к югу: и хеттей и евей, и иевусей и аморрей живут в горах: и хананей живет при мори и при иордане реце.</p>
<p>31 И утиши халев люди пред моисеом, и рече ему: никакоже, на восходя взыдем и приимем ю в наследие, яко сильни есмы преодолети им.</p>
<p>32 И человецы ходившии с ним рекоша: не идем, яко не можем изыти противу языку (сему), яко крепльший есть паче нас.</p>
<p>33 И изнесоша ужас земли, юже соглядаша, к сыном израилевым, глаголюще: землю юже проидохом соглядающе, земля есть поядающи живущыя на ней, и вси люди, ихже видехом на ней, мужи превысоцыи:</p>
<p>34 и тамо видехом исполины, сыны енаковы, и бехом пред ними яко прузи, и тако бехом пред ними.</p>
<h4>14</h4>
<p>1 И взем весь сонм, даде глас: и плакахуся людие всю нощь ту:</p>
<p>2 и роптаху на моисеа и аарона вси сынове израилтестии, и рекоша к ним весь сонм:</p>
<p>3 о дабы умерли быхом в земли египетстей, или в пустыни сей да быхом умерли: и вскую вводит нас Господь в землю сию, еже пасти на брани? жены нашя и дети наша будут в разграбление: ныне убо лучше есть нам возвратитися во египет.</p>
<p>4 И рече друг ко другу: поставим себе старейшину, и возвратимся бо египет.</p>
<p>5 И падоста моисей и аарон ниц пред всем сонмом сынов израилевых.</p>
<p>6 Иисус же сын навин и халев сын иефонниин от соглядавших землю, растерзаста ризы своя.</p>
<p>7 и рекоста ко всему сонму сынов израилевых, глаголюще: земля, юже соглядахом, добра есть зело зело:</p>
<p>8 аще любит нас Господь, введет нас в землю ту и даст ю нам: земля же есть кипящая медом и млеком:</p>
<p>9 но от Господа не будите отступницы: вы же не убойтеся людий земли тоя, понеже в снедь нам есть: отступило бо время от них, Господь же с нами: не убойтеся их.</p>
<p>10 И рече весь сонм побити их камением: и слава Господня явися во облаце над скиниею свидения всем сыном израилевым.</p>
<p>11 И рече Господь к моисею: доколе преогорчевают мя людие сии? и доколе не веруют мне во всех знамениих, яже сотворих в них?</p>
<p>12 поражу их смертию и погублю их: и сотворю тя и дом отца твоего в язык велик и мног паче нежели сей.</p>
<p>13 И рече моисей ко Господу: иуслышат египтяне, яко возвел еси крепостию твоею люди твоя сия от них:</p>
<p>14 но и вси живущии на земли сей слышаша, яко ты еси Господь в людех сих, иже очима ко очесем являешися, Господи, и облак твой ста над ними, и столпом облачным идеши ты пред ними в день, и столпом огненным в нощи:</p>
<p>15 и потребиши люди сия аки единаго человека: и рекут вси языцы, елицы слышаша имя твое, глаголюще:</p>
<p>16 занеже не возможе Господь людий своих ввести в землю, о нейже клятся им, погуби их в пустыни:</p>
<p>17 и ныне да вознесется рука твоя, Господи, якоже рекл еси, глаголя:</p>
<p>18 Господь долготерпелив и многомилостив и истинен, отемляй беззакония и неправды и грехи, и очищением не очистит повиннаго, отдая грехи отцев на чада, до третияго и четвертаго рода:</p>
<p>19 остави грех людем сим по велицей милости твоей, якоже милостив был еси им от египта даже до ныне.</p>
<p>20 И рече Господь к моисею: милостив им есмь по словеси твоему:</p>
<p>21 но живу аз, и присно живет имя мое, и наполнит слава Господня всю землю:</p>
<p>22 яко вси мужие видящии славу мою и знамения, яже сотворих во египте и в пустыни сей, и искусиша мя, се, десятое, и не послушаша гласа моего,</p>
<p>23 истинно не узрят земли, еюже кляхся отцем их: разве чадом их, яже суть со мною зде, иже не ведят добра и зла, всяк юноша не ведый, сим дам землю: вси же разгневавшии мя не узрят ю:</p>
<p>24 раб же мой халев, яко бысть дух ин в нем, и возследова мне, введу его в землю, в нюже ходил тамо, и семя его наследит ю:</p>
<p>25 амалик же и хананей живут во юдоли: утре возвратитеся и подвигнитеся вы в пустыню путем моря чермнаго.</p>
<p>26 И рече Господь к моисею и аарону, глаголя:</p>
<p>27 доколе сонм сей злый? яже они ропщут противу мне, роптание сынов израилевых, имже возропташа о вас, слышах:</p>
<p>28 рцы им: живу аз, глаголет Господь: истинно, якоже глаголасте во ушы мои, тако сотворю вам:</p>
<p>29 в пустыни сей падут телеса ваша, и все соглядание ваше, и сочтения ваша, от двадесяти лет и вышше, елицы ропташа на мя:</p>
<p>30 аще вы внидете в землю, на нюже прострох руку мою, вселити вас на ней, разве халев сын иефонниин и иисус сын навин:</p>
<p>31 и чада ваша, ихже ресте в разграблении быти, введу я в землю, и наследят землю, от неяже вы отвергостеся:</p>
<p>32 и телеса ваша падут в пустыни сей:</p>
<p>33 сынове же ваши пасоми будут в пустыни четыредесять лет, и носити имут блужение ваше, дондеже потребятся телеса ваша в пустыни:</p>
<p>34 по числу дний, в нихже соглядасте землю, четыредесять дний, за день лето целое, понесете грехи вашя четыредесять лет, и увесте ярость гнева моего:</p>
<p>35 аз Господь глаголах вам: истинно тако сотворю сонму сему злому, воставшему на мя: в пустыни сей потребятся, и тамо измрут.</p>
<p>36 И мужие, ихже посыла моисей соглядати землю, и пришедше возропташа на ню к сонму, еже бы изнести словеса зла о земли,</p>
<p>37 и изомроша мужи, глаголавшии о земли зло, язвою пред Господем:</p>
<p>38 и иисус сын навин и халев сын иефонниин живы остастася от мужей тех ходивших соглядати землю.</p>
<p>39 И глагола моисей словеса сия ко всем сыном израилевым: и восплакашася людие зело,</p>
<p>40 и воставше заутра, взыдоша на верх горы, глаголюще: се, мы взыдем на место, еже рече Господь, яко согрешихом.</p>
<p>41 И рече моисей: вскую вы преступаете слово Господне? не благопоспешно будет вам:</p>
<p>42 не восходите: несть бо Господь с вами: и падете пред лицем враг ваших:</p>
<p>43 зане амалик и хананей тамо пред вами, и падете мечем, понеже отвратистеся, не покаряющеся Господу, и не будет Господь с вами.</p>
<p>44 И понудившеся взыдоша на верх горы: кивот же завета Господня и моисей не двигнушася из среды полка.</p>
<p>45 И сниде амалик и хананей седяй в горе той, и сотроша их, и изсекоша их даже до ермана: и возвратишася в полк.</p>
<h4>15</h4>
<p>1 И рече Господь к моисею, глаголя:</p>
<p>2 глаголи сыном израилевым и речеши к ним: егда внидете в землю вселения вашего, юже аз даю вам,</p>
<p>3 и сотворите принос Господу во всесожжение или жертву, еже возвеличити мольбу, или благовольну, или в праздники вашя в воню благовония Господу, аще убо от волов, или от овец:</p>
<p>4 и да принесет приносяй дар свой Господу жертву, муки пшеничны десятую часть ефи (меры), вмешены в елей четвертыя части ина (меры):</p>
<p>5 и вина на возлияние четвертую часть ина сотворите во всесожжение или в жертву: агнцу единому да сотвориши толико, принос воню благовония Господу.</p>
<p>6 И овну, егда творите его во всесожжение или в жертву, да сотвориши жертву муки пшеничны две десятины вмешаны в елеи, третию часть ина (меры):</p>
<p>7 и вина на возлияние третию часть ина принесете в воню благовония Господу.</p>
<p>8 Аще же творите от волов во всесожжение или в жертву, еже возвеличити мольбу, или во спасителное Господу,</p>
<p>9 и принесет с телцем принос муки пшеничны три десятины вмешаны в елей, пол ина (меры):</p>
<p>10 и вина на возлияние пол ина (меры), принос в воню благовония Господу.</p>
<p>11 Тако да сотвориши телцу единому, или овну единому, или агнцу единому от овец или от коз:</p>
<p>12 по числу их, яже аще сотворите, тако сотворите единому по числу их.</p>
<p>13 Всяк туземец да сотворит тако сицевая принести приношения в воню благовония Господу:</p>
<p>14 аще же пришлец в вас прибудет в земли вашей, или иже аще будет в вас в родех ваших, и сотворит принос в воню благовония Господу, якоже творите вы, тако да сотворит.</p>
<p>15 Сонме Господнь, закон един да будет вам и пришелцем прилежащым в вас, закон вечный в роды вашя: якоже вы, (тако) и пришлец да будет пред Господем:</p>
<p>16 закон един да будет и оправдание едино да будет вам и пришелцу прилежащему в вас.</p>
<p>17 И рече Господь к моисею, глаголя:</p>
<p>18 глаголи сыном израилевым и речеши к ним: егда внидете в землю, в нюже аз ввожду вас тамо,</p>
<p>19 и будет егда ясте от хлебов земли (тоя), отложите участие во отделение Господу: начаток теста вашего,</p>
<p>20 хлеб отлучите участие оное: якоже участие от гумна,</p>
<p>21 тако отделите той хлеб, начаток теста вашего, и дадите Господу участие в роды вашя.</p>
<p>22 Егда же согрешите и не сотворите всех заповедий сих, ихже глагола Господь моисею,</p>
<p>23 якоже повеле Господь Бог к вам рукою моисеовою, от дне в оньже повеле Господь к вам, и потом в роды вашя,</p>
<p>24 и будет аще от очес сонма сотворится неволею, и да сотворит весь сонм телца единаго непорочна от волов во всесожжение, в воню благовония Господу, и жертву сего, и возлияние его по уставлению, и козла единаго от коз греха ради:</p>
<p>25 и да помолится жрец от всем сонме сынов израилевых, и оставится им, яко нехотение есть: и сии принесоша дар свой, принесение Господу греха ради своего пред Господем, нехотений ради своих,</p>
<p>26 и оставится всему сонму сынов израилевых и пришелцу прилежащему в вас, яко всем людем нехотенное.</p>
<p>27 Аще же душа едина не хотящи согрешит, да приведет козу едину единолетну греха ради:</p>
<p>28 и да помолится жрец о души нехотевшей и согрешшей нехотением пред Господем, и да помолится о ней, и оставится ей.</p>
<p>29 Населнику (земли) сынов израилевых и пришелцу прилежащему в них, закон един да будет им, иже аще сотворит не хотящь.</p>
<p>30 И душа яже сотворит рукою гордости от туземец или от пришелцев, Бога сия разгневает, и потребится душа та от людий своих:</p>
<p>31 яко слово Господне презре и заповеди его разсыпа, сотрением да сотрется душа та: и грех ея на ней.</p>
<p>32 И бяху сынове израилевы в пустыни, и обретоша мужа собирающа дрова в день субботный,</p>
<p>33 и приведоша его обретшии собирающа дрова в день субботный к моисею и аарону и ко всему сонму сынов израилевых,</p>
<p>34 и ввергоша его в темницу: не совещаша бо, что сотворят ему.</p>
<p>35 И рече Господь к моисею, глаголя: смертию да умрет человек сей, да побиете его камением весь сонм вне полка.</p>
<p>36 И изведоша его весь сонм вне полка, и побиша его камением весь сонм вне полка, якоже глагола Господь моисею.</p>
<p>37 И рече Господь к моисею, глаголя:</p>
<p>38 глаголи сыном израилевым и речеши им: и да сотворят себе рясны на воскрилиих риз своих в роды своя: и возложите на рясны воскрилий прядение синее,</p>
<p>39 и будет вам на ряснах: и узрите их, и воспомянете вся заповеди Господни и сотворите я, и не развратитеся вслед мыслей своих и вслед очес ваших, имиже вы соблудисте вслед их:</p>
<p>40 яко да помянете и сотворите вся заповеди моя, и будете святи Богу вашему:</p>
<p>41 аз Господь Бог ваш, изведый вас из земли египетския, быти вам Бог: аз Господь Бог ваш.</p>
<h4>16</h4>
<p>1 И глагола корей, сын иссаара сына каафа сына левиина, и дафан и авирон, сынове елиавли, и авнан сын фалефа сына рувимля:</p>
<p>2 и восташа на моисеа, и мужи сынов израилевых двести и пятьдесят началницы сонма, сигклитики совета и мужи именити.</p>
<p>3 Совосташа на моисеа и аарона и реша к ним: довлеет вам, яко весь сонм вси святи, и в них Господь: и чесо ради востаете на сонм Господнь?</p>
<p>4 И слышав моисей, паде ниц.</p>
<p>5 и глагола к корею и ко всему сонму его, глаголя: согляда и позна Господь сущих его и святых, и приведе к себе: и ихже не избра себе, не приведе к себе:</p>
<p>6 сие сотворите: возмите себе сами кадилники, корей и весь сонм его,</p>
<p>7 и вложите огнь в ня, и вложите в ня фимиам пред Господем утре: и будет муж, егоже аще изберет Господь, сей свят: да довлеют вам сынове левиины.</p>
<p>8 И рече моисей корею: послушайте мене, сынове левиини:</p>
<p>9 еда мало есть сие вам, яко отлучи вас Бог от сонма израилева и приведе вас к себе служити службы в скинии Господни и стояти пред сонмом Господним, еже служити им?</p>
<p>10 и приведе тя и всю братию твою, сыны левиины с тобою, и просите священствовати?</p>
<p>11 тако ты и весь сонм твой собравшийся на Бога: и аарон кто есть, яко ропщете нань?</p>
<p>12 И посла моисей призвати дафана и авирона, сыны елиавли. И реша: не идем:</p>
<p>13 еда мало се, яко извел еси ны из земли кипящия млеком и медом, еже погубити нас в пустыни, яко владееши нами? князь еси:</p>
<p>14 и ты ли в землю кипящую медом и млеком ввел еси нас и дал еси нам часть села и винограда? очи человек тех изткнул еси: не идем.</p>
<p>15 И отягча моисей гневом зело и рече к Господу: не внемли на жертву их: ни единаго похотения от них приях, ниже озлобих кого от них.</p>
<p>16 И рече моисей к корею: освяти сонм твой, и будите готови пред Господа ты и аарон и они заутра:</p>
<p>17 и возмите кийждо кадилник свой, и возложите на ня фимиам, и принесите пред Господа кийждо кадилник свой, двести и пятьдесят кадилников, и ты и аарон кийждо кадилник свой.</p>
<p>18 И взяша кийждо свой кадилник, и возложиша на ня огнь, и вложиша в ня фимиам, и сташа пред дверми скинии свидения моисей и аарон.</p>
<p>19 И собра на ня корей весь сонм свой пред дверми скинии свидения: и явися слава Господня всему сонму.</p>
<p>20 И рече Господь к моисею и аарону, глаголя:</p>
<p>21 отступите кийждо от среды сонма сего, и потреблю я абие.</p>
<p>22 И падоста на лица своя и рекоста: Боже, Боже духов и всякия плоти: аще человек един согреши, на весь ли сонм гнев Господнь?</p>
<p>23 И рече Господь к моисею, глаголя:</p>
<p>24 рцы сонму, глаголя: отступите окрест от сонма кореева и дафаня и авироня.</p>
<p>25 И воста моисей, и иде к дафану и авирону: и идоша с ним вси старцы израилтестии.</p>
<p>26 И рече к сонму, глаголя: отступите от кущ человек жестокосердых сих, и не прикоснитеся ко всем, елика суть им, да не погибнете купно во всем гресе их.</p>
<p>27 И отступиша от кущ кореа и дафана и авирона окрест: дафан же и авирон изыдоста и стаста пред дверми кущ своих, и жены их, и дети их и имение их.</p>
<p>28 И рече моисей: в сем познаете, яко Господь посла мя сотворити вся дела сия, яко не от себе (аз творю сия):</p>
<p>29 аще смертию всех людий умрут сии, и аще по присещению всех человек посещение будет их, то не Господь посла мене:</p>
<p>30 но явно покажет Господь, и отверзши земля уста своя пожрет я и домы их, и кущы их и вся, елика суть их, и снидут живи во ад, и уведите, яко разгневаша человецы сии Господа.</p>
<p>31 Егда же преста глаголя вся словеса сия, разседеся земля под ногами их:</p>
<p>32 и разверзеся земля, и пожре я и домы их, и вся люди сущыя с кореом, и скоты их:</p>
<p>33 и снидоша тии, и вся, елика суть их, живи во ад, и покры их земля, и погибоша от среды сонма:</p>
<p>34 и весь израиль, и иже окрест их, отбегоша от вопля их, зане рекоша, глаголюще: да не пожрет нас земля.</p>
<p>35 И огнь изыде от Господа и пояде двести и пятьдесят мужей принесших фимиам.</p>
<p>36 И рече Господь к моисею.</p>
<p>37 и ко елеазару сыну ааронову жерцу: соберите кадилники медяныя от среды изгоревших, и огнь чуждий сей разсыплите тамо, яко освятишася кадилницы грешных сих в душах их:</p>
<p>38 и сотворите я дщицы кованы, обложение у олтаря, яко принесошася пред Господа и освятишася, и быша в знамение сыном израилевым.</p>
<p>39 И взя елеазар сын аарона жерца кадилники медяныя, елики принесоша изгоревшии, и обложиша я во обложение олтаря,</p>
<p>40 в память сыном израилевым яко да никтоже приидет иноплеменник, иже несть от семене аароня, еже возложити фимиам пред Господем, и да не будет, якоже корей и советницы его, якоже глагола ему Господь рукою моисеовою.</p>
<p>41 И возропташа сынове израилтестии на утрие на моисеа и аарона, глаголюще: вы избисте люди Господни.</p>
<p>42 И бысть егда нападе сонм на моисеа и аарона, и устремишася к скинии свидения:</p>
<p>43 и покры оную облак, и явися слава Господня: и вниде моисей и аарон пред скинию свидения.</p>
<p>44 И рече Господь к моисею и аарону, глаголя:</p>
<p>45 уступите от среды сонма сего и потреблю я единицею . И падоста на лица своя.</p>
<p>46 И рече моисей ко аарону: возми кадилник, и вложи в него огнь от олтаря, и возложи нань фимиам, и понеси скоро в полк, и помолися о них: изыде бо гнев от лица Господня, и нача губити люди.</p>
<p>47 И взя аарон, якоже глагола ему моисей, и тече в сонм, уже бо начася пагуба в людех: и возложи фимиам, и помолися о людех:</p>
<p>48 и ста между мертвыми и живыми, и преста пагуба.</p>
<p>49 И бысть умерших в пагубе четыренадесять тысящ и седмь сот кроме умерших кореа ради.</p>
<p>50 И возвратися аарон к моисею, к дверем скинии свидения, и преста пагуба.</p>
<h4>17</h4>
<p>1 И рече Господь к моисею, глаголя:</p>
<p>2 глаголи сыном израилевым, и возми от них но единому жезлу, жезл от всех князей их, по домом отечества их, дванадесять жезлов, имя же коегождо напиши на жезле его,</p>
<p>3 и имя аароне напиши на жезле левиине: есть бо жезл един: по племени дому отечеств своих да дадят:</p>
<p>4 и да положиши их в скинии свидения, прямо свидению, в нихже явлюся тебе ту:</p>
<p>5 и будет человек, егоже аще изберу, жезл его прозябнет: и отиму от мене роптание сынов израилевых, елика сии ропщут на вы.</p>
<p>6 И глагола моисей сыном израилевым: и даша ему вси князи их по жезлу, князя единаго жезл, по княжению, по домом отечеств их, дванадесять жезлов: и жезл ааронь посреде жезлов их.</p>
<p>7 И положи моисей жезлы пред Господем в скинии свидения.</p>
<p>8 И бысть на утрие, и вниде моисей и аарон в скинию свидения: и се, прозябе жезл ааронь в дому левиине, и израсти ветвь, и процветоша цвети, и израсти орехи:</p>
<p>9 и изнесе моисей вся жезлы от лица Господня ко всем сыном израилевым: и видеша, и взя кийждо жезл свой.</p>
<p>10 И рече Господь к моисею: отложи жезл ааронь пред свидением в сохранение, в знамение сынов ослушливых: и да престанет роптание их от мене, и не измрут.</p>
<p>11 И сотвори моисей и аарон, якоже повеле Господь моисею, тако сотвориша.</p>
<p>12 И рекоша сынове израилевы к моисею, глаголюще: се, потребихомся, погибохом, исчезохом:</p>
<p>13 всяк прикасаяйся ко скинии свидения Господня умирает: даже до конца ли умирающе погибнем?</p>
<h4>18</h4>
<p>1 И рече Господь ко аарону, глаголя: ты и сынове твои, и дом отца твоего с тобою, возмите грехи святых, ты же и сынове твои возмите грехи жречества вашего:</p>
<p>2 и братию твою, племя левиино, сонм отца твоего приведи к себе, и да приложатся к тебе, и да служат тебе, и ты и сынове твои с тобою пред скиниею свидения,</p>
<p>3 и да блюдут стражбы твоя и стражбы скинии: токмо к сосудом святым и ко олтарю да не приступают, да не измрут и сии, и вы:</p>
<p>4 и приложатся к тебе и да блюдут стражбы скинии свидения по всем службам скинии, и иноплеменник да не приступит к тебе,</p>
<p>5 и соблюдете стражбы святых и стражбы олтаря, и не будет ктому гнева на сынех израилевых:</p>
<p>6 и аз взях братию вашу левиты от среды сынов израилевых в дар данный Господу служити службы скинии свидения.</p>
<p>7 И ты и сынове твои с тобою сохраните жречество ваше по всему образу олтаря, и еже внутрь завесы, и да служите службы в дар жречества вашего: и иноплеменник приступаяй умрет.</p>
<p>8 И рече Господь ко аарону: и се, аз дах вам снабдение начатков моих от всех освященных мне от сынов израилевых: тебе дах я в честь, и сыном твоим по тебе законно вечно:</p>
<p>9 и сие да будет вам от освященных святых приношений, от всех даров их и от всех жертв их, и от всякаго преступления их и от всех грех их, елика отдают мне, от всех святынь, тебе да будут и сыном твоим.</p>
<p>10 Во святем святых ядите я: всяк мужеский пол да яст я, ты и сынове твои: свята будут тебе.</p>
<p>11 И сие да будет вам от начатков даяний их, от всех возложений сынов израилевых: тебе дах я, и сыном твоим и дщерем твоим с тобою, законно вечно: всяк чистый в дому твоем да яст я.</p>
<p>12 Всяк начаток елеа, и всяк начаток вина и пшеницы, начаток их, елика аще отдадят Господу, тебе дах я: первородная вся елика в земли их, елика аще принесут Господу, тебе да будут:</p>
<p>13 всяк чистый в дому твоем да яст я.</p>
<p>14 Всяко освященное в сынех израилевых тебе да будет,</p>
<p>15 и всякое разверзающее всяка ложесна от всякия плоти, елика приносят Господу, от человека до скота, тебе да будут: но токмо искуплением искупятся первенцы человечестии, и первенцы скотов нечистых да искупятся:</p>
<p>16 и искуп его от единаго месяца, сценение пять сикль, по сиклю святому: двадесять медниц есть:</p>
<p>17 обаче первородная телцев и первородная овец и первородная коз да не искупятся: свята суть: и кровь их пролиеши у олтаря, и тук принесеши принос в воню благовония Господу.</p>
<p>18 И мяса тебе да будут, якоже и груди возложения: и по раму десному тебе да будут.</p>
<p>19 Всяко участие святых, елика аще отлучат сынове израилтестии Господу, тебе дах и сыном твоим и дщерем твоим с тобою, законно вечно: завет соли вечныя есть пред Господем, тебе и семени твоему по тебе.</p>
<p>20 И рече Господь ко аарону: в земли их да не наследиши наследия, и части да не будет тебе в них: яко аз часть твоя и наследие твое посреде сынов израилевых.</p>
<p>21 И сыном левииным, се, дах всю десятину во израили в жребий за службы их, елико служат тии служение в скинии свидения:</p>
<p>22 и да не приступают по сем сынове израилтестии к скинии свидения прияти грех смертоносный:</p>
<p>23 и да служат левити сами службу скинии свидения, и тии возмут грехи их: законно вечно в роды их: и посреде сынов израилевых да не наследят наследия:</p>
<p>24 яко десятины сынов израилевых, елики аще отлучат Господу, участие дах левитом в жребий: сего ради рекох им: среди сынов израилевых да не наследят жребия.</p>
<p>25 И рече Господь к моисею, глаголя:</p>
<p>26 и левитом да глаголеши и речеши к ним: аще возмете десятину от сынов израилевых, юже дах вам от них во жребий, и отделите вы от нея участие Господу, десятину от десятины ея,</p>
<p>27 и вменятся вам участия ваша яко пшеница от гумна и яко участие от точила:</p>
<p>28 тако отделите их и вы от всех участий Господних, от всех десятин ваших, елики аще возмете от сынов израилевых, и дадите от них участие Господу, аарону жерцу:</p>
<p>29 от всех даяний ваших отделите участие Господу, или от всех начатков освященное от него,</p>
<p>30 И речеши к ним: егда отделите начаток от него, и вменится левитом аки жито от гумна и яко участие от точила:</p>
<p>31 и ядите то во всяком месте вы и сынове ваши и домове ваши, яко мзда сия вам есть за службы вашя, яже в скинии свидения:</p>
<p>32 и не приимете за сие греха, яко аще отлучите начаток от него: и святынь сынов израилевых не оскверните, да не умрете.</p>
<h4>19</h4>
<p>1 И рече Господь к моисею и аарону, глаголя:</p>
<p>2 се, расположение закона, елика заповеда Господь, глаголя: глаголи сыном израилевым, и да приведут к тебе юницу рыжу непорочну, яже не имать на себе порока, и на нюже не бе возложено иго:</p>
<p>3 и даси ю ко елеазару жерцу: и да изведут ю вне полка на место чисто, и да заколют ю пред ним:</p>
<p>4 и да возмет елеазар от крове ея и да покропит спреди скинии свидения от крове ея седмижды:</p>
<p>5 и да сожгут ю пред ним, и кожу ея и мяса ея и кровь ея с мотылы ея да сожгут:</p>
<p>6 и да возмет жрец древо кедрово, и иссоп, и соскание червленое, и да вложат в средину сожжения юницы:</p>
<p>7 и да измыет ризы своя жрец и да омыет тело свое водою, и потом да внидет в полк, и нечист будет жрец до вечера:</p>
<p>8 и иже сожигает ю, да исперет ризы своя и да омыет тело свое водою, и нечист будет до вечера:</p>
<p>9 и да соберет чистый человек пепел юницы и да изнесет вне полка на место чисто, и да будет сонму сынов израилевых в сохранение: вода окропления очищение есть:</p>
<p>10 и собираяй пепел юницы да исперет ризы своя, и нечист будет до вечера: и да будет сыном израилевым и пришелцем прилежащым посреде вас законно вечно.</p>
<p>11 Прикасаяйся мертвому всякия души человечи нечист будет седмь дний:</p>
<p>12 сей да очистится (сею водою) в день третий и в день седмый, и чист будет: аще же не очистится ею в день третий и в день седмый, нечист будет.</p>
<p>13 Всяк прикасаяйся мертвому от всякия души человечи, аще умрет, и не очистится, скинию Господню оскверни: потребится душа та от израиля, яко вода окропления не воскропися нань, нечист есть, еще нечистота его на нем есть.</p>
<p>14 И сей закон: человек аще умрет в дому, всяк входяй в дом, и елика суть в дому, нечиста будут седмь дний.</p>
<p>15 И всяк сосуд непокровен, и елики обвязанием не обвязаны, нечисти суть.</p>
<p>16 И всяк иже аще прикоснется на поли язвенному, или мертвому, или кости человечи, или гробу, седмь дний нечист будет:</p>
<p>17 и да возмут нечистому от пепела сожженнаго очищения, и да возлиют нань воду живу в сосуд:</p>
<p>18 и да возмет иссоп и омочит в воду муж чист, и да воскропит на дом и на сосуды и на душы, елики суть тамо, и на коснувшася кости человечей, или язвенному, или мертвечине, или гробу:</p>
<p>19 и да воскропит чистый на нечистаго в день третий и в день седмый, и очистится седмаго дне: и да исперет ризы своя и да омыет тело свое водою, и нечист будет до вечера.</p>
<p>20 И человек, иже аше осквернится, и не очистит себе, потребится душа та от среды сонма, яко святая Господня осквернави , яко вода окропления не воскропися нань, нечист есть.</p>
<p>21 И да будет вам законно вечно, и окропляяй водою окропления да исперет ризы своя, и прикасаяся воде окропления нечист будет до вечера.</p>
<p>22 И всякое, емуже прикоснется нечистый, нечисто будет: и душа прикасающаяся нечиста будет до вечера.</p>
<h4>20</h4>
<p>1 И приидоша сынове израилтестии, весь сонм, в пустыню син, в месяц первый, и пребываху людие в кадисе: и скончася ту мариам, и погребеся тамо.</p>
<p>2 И не бяше воды сонму: и собрашася на моисеа и аарона,</p>
<p>3 и ропташа людие на моисеа, глаголюще: о , дабы умерли быхом в погибели братии нашея пред Господм:</p>
<p>4 и вскую введосте сонм Господнь в пустыню сию, погубити ны и скоты нашы?</p>
<p>5 и вскую сие? изведосте ны из египта, еже приити (нам) на место злое сие, место, в немже не сеется, ни смокви, ни винограды, ниже яблоки, ниже вода есть пити.</p>
<p>6 И прииде моисей и аарон от лица сонма пред двери скинии свидения, и падоста ниц: и явися слава Господня над ними.</p>
<p>7 И рече Господь к моисею, глаголя:</p>
<p>8 возми жезл твой и созови сонм ты и аарон, брат твой, и рцыте ко каменю пред ними, и даст воды своя: и изведете им воды из камене, и напойте сонм и скоты их.</p>
<p>9 И взя моисей жезл иже пред Господем, якоже повеле Господь.</p>
<p>10 И созва моисей и аарон сонм пред камень, и рече к ним: послушайте мене, непокоривии: еда из камене сего изведем вам воду?</p>
<p>11 И воздвиг моисей руку свою, удари в камень жезлом дважды: и изыде вода многа, и напися сонм (весь) и скоты их.</p>
<p>12 И рече Господь к моисею и аарону: понеже не веровасте освятити мя пред сынми израилтескими, сего ради не введете вы сонма сего в землю, юже дах им:</p>
<p>13 сия вода пререкания, яко возропташа сынове израилтестии пред Господем, и освятися в них.</p>
<p>14 И посла моисей послы от кадиса к царю едомскому, глаголя: тако глаголет брат твой израиль: ты веси весь труд обретший нас:</p>
<p>15 и снидоша отцы наши в египет, и жихом во египте дни многи, и озлобиша нас египтяне и отцев наших:</p>
<p>16 и возопихом ко Господу, и услыша Господь глас наш, и послав ангела, изведе ны из египта: и ныне есмы в кадисе граде, на конце предел твоих:</p>
<p>17 да прейдем сквозе землю твою: не пройдем сквозе села, ни сквозе винограды, ни пием воды в потоцех твоих: путем царским пойдем, не совратимся ни на десно, ни на лево, дондеже прейдем пределы твоя.</p>
<p>18 И рече к ним едом: не пройдеши сквозе мене: аще же ни, ратию изыду противу тебе.</p>
<p>19 И рекоша к нему сынове израилевы: под горою пройдем: аще же от воды твоея испием аз и скоты моя, дам цену тебе: но вещь сия ничтоже есть, под горою да пройдем.</p>
<p>20 Он же рече: не пройдеши сквозе мене. И изыде противу им едом с народом тяжким и рукою крепкою.</p>
<p>21 И не восхоте едом дати израилю проити сквозе пределы своя, и уклонися израиль от него.</p>
<p>22 И воздвигошася от кадиса, и приидоша сынове израилтестии, весь сонм, в гору ор.</p>
<p>23 И рече Господь к моисею и аарону в горе ор у предел земли едомли, глаголя:</p>
<p>24 да приложится аарон к людем своим, яко не внидете в землю, юже дах сыном израилевым в наследие, понеже преогорчисте мя у воды пререкания:</p>
<p>25 возми аарона брата твоего и елеазара сына его, и возведи я на ор гору пред всем сонмом:</p>
<p>26 и совлецы аарону ризы его и облецы елеазара сына его, и аарон приложився да умрет тамо.</p>
<p>27 И сотвори моисей, якоже повеле ему Господь: и возведе я на ор гору пред всем сонмом,</p>
<p>28 и совлече аарона с риз его, и облече в ня елеазара сына его:</p>
<p>29 и умре аарон тамо на версе горы: и сниде моисей и елеазар с горы.</p>
<p>30 И виде весь сонм, яко умре аарон: и плакашася по аароне тридесять дний весь дом израилев.</p>
<h4>21</h4>
<p>1 И услыша хананей царь арадский живый при пустыни, яко прииде израиль путем афаримским, и ратова противу израиля, и взя от них плен.</p>
<p>2 И обещася израиль обетом Господу и рече: аще мне предаси люди сия подручны, погублю их и грады их.</p>
<p>3 И услыша Господь глас израилев и предаде хананеа подручна ему: и опустоши его и грады его, и прозва има месту тому запустение.</p>
<p>4 И воздвигшеся от ора горы путем иже к морю чермному, обыдоша землю едомлю: и малодушествоваша людие на пути,</p>
<p>5 и роптаху людие на Бога и на моисеа, глаголюще: вскую извел еси ны из египта убити нас в пустыни, яко несть хлеба, ни воды? и душа наша негодует о хлебе сем тщем.</p>
<p>6 И посла Господь на люди змиев умерщвляющих, и угрызаху людий: и умроша люди мнози от сынов израилевых.</p>
<p>7 И пришедше людие к моисеови глаголаша: согрешихом, яко роптахом на Господа и на тя: помолися убо ко Господу, да отженет от нас змии. И помолися моисей ко Господу о людех.</p>
<p>8 И рече Господь к моисею: сотвори себе змию (медяну) и положи ю на знамя: и будет аще угрызет змия человека, всяк угрызенный видев ю жив будет.</p>
<p>9 И сотвори моисей змию медяну и постави ю на знамени: и бысть егда угрызаше змия человека, и взираше на змию медяну, и оживаше.</p>
<p>10 И воздвигошася сынове израилевы, и ополчишася во овофе:</p>
<p>11 и воздвигшеся от овофа, ополчишася во ахалгеи об ону страну пустыни, яже есть пред лицем моавитским, на восток солнца:</p>
<p>12 и оттуду воздвигошася, и ополчишася в дебри заред:</p>
<p>13 и оттуду воздвигшеся, ополчишася об ону страну арнона в пустыни, яже исходит от предел аморрейских: есть бо арнон предел моавль между моавом и между аморреом.</p>
<p>14 Сего ради глаголется в книзе брань Господня: зоову попали, и потоки арнони,</p>
<p>15 и потоки устрои в селение ир, и прилежит пределом моавлим.</p>
<p>16 И оттуду (воздвигошася) ко кладязю: сей есть кладязь, о немже рече Господь к моисею: собери люди, и дам им воду пити.</p>
<p>17 Тогда воспе израиль песнь сию у кладязя: начинайте ему:</p>
<p>18 кладязь, ископаша его князи, изсекоша его царие язычестии во царствии их, внегда обладати ими. И от кладязя (воздвигошася) в манфанаил:</p>
<p>19 и от манфанаила в наадиил, и от наадиила в вамоф:</p>
<p>20 и от вамофа в напин, иже есть на поли моавли, от верха изсеченаго, зрящаго пред лице пустыни.</p>
<p>21 И посла моисей послы к сиону царю аморрейску, словесы мирными глаголя:</p>
<p>22 да пройдем сквозе землю твою, путем пойдем: не уклонимся ни на села, ни на винограды, не испием воды от кладязь твоих: путем царским пойдем, дондеже пройдем пределы твоя.</p>
<p>23 И не даде сион израилю проити сквозе пределы своя: и собра сион вся люди своя, и изыде ополчитися на израиля в пустыню: и прииде во иассан, и ополчися на израиля.</p>
<p>24 И порази его израиль убийством меча, и обладаше землею его от арнона до иавока, даже до сынов амманих: яко иазир пределы сынов амманих суть.</p>
<p>25 И взя израиль вся грады сия: и вселися израиль во всех градех аморрейских, во есевоне и во всех подлежащих ему:</p>
<p>26 есть бо есевон град сиона царя аморрейска: и сей повоева царя моавля прежде и взя всю землю его от ароира даже до арнона.</p>
<p>27 Сего ради рекут приточницы: приидите во есевон, да соградится и созиждется град сион:</p>
<p>28 яко огнь изыде от есевона и пламень от града сиона, и пояде даже до моава, и пожре столпы арнонския:</p>
<p>29 горе тебе, моаве, погибосте, людие хамосовы: продани быша сынове их в заключение и дщери их пленницы царю аморрейскому сиону:</p>
<p>30 и семя их погибнет, есевон даже до девона: и жены их еще разожгоша огнь на моава.</p>
<p>31 Вселися же израиль во вся грады аморрейски:</p>
<p>32 и посла моисей соглядати иазира: и взяша его и села его, и изгнаша аморреа живущаго тамо:</p>
<p>33 и возвратившеся, приидоша путем в васан. И изыде ог, царь васанский, противу им и вси людие его на брань во едраин.</p>
<p>34 И рече Господь к моисею: не убойся его, яко в руце твои предах его и вся люди его и всю землю его: и сотвориши ему, якоже сотворил еси сиону царю аморрейску, иже живяше во есевоне.</p>
<p>35 И порази его и сыны его и вся люди его, даже не оста в них живый: и наследиша землю его.</p>
<h4>22</h4>
<p>1 И воздвигшеся сынове израилтестии, ополчишася на запады моава у иордана ко иерихону.</p>
<p>2 И видев валак сын сепфоров вся, елика сотвори израиль аморрею,</p>
<p>3 и убояся моав людий зело, яко мнози бяху, и оскорбе моав от лица сынов израилевых,</p>
<p>4 и рече моав старейшинам мадиамлим: ныне потребит сонм сей всех, иже окрест нас, якоже потребляет телец злак на поли. И валак, сын сепфоров, бяше царь моавль в то время,</p>
<p>5 и посла послы к валааму, сыну веорову, во фафуру яже есть у реки земли сынов людий его, призвати его, глаголя: се, людие изыдоша из египта, и се, покрыша лице земли, и сии седят при одержании моем:</p>
<p>6 и ныне прииди, проклени мне люди сия, понеже крепльшии суть паче нас, аше возможем сих избити, и изжену их из земли: яко вем, ихже аще благословиши ты, благословени суть, и ихже аще прокленеши ты, прокляти.</p>
<p>7 И идоша старейшины моавли и старейшины мадиамли, и волхвования в руках их: и приидоша к валааму и глаголаша ему словеса валакова.</p>
<p>8 И рече к ним: препочийте зде нощь (сию), и отвещаю вам деяния, яже аще возглаголет Господь ко мне. И пребыша князи моавли у валаама.</p>
<p>9 И прииде Бог к валааму и рече ему: что человецы сии у тебе?</p>
<p>10 И рече валаам к Богу: валак сын сепфоров, царь моавль, посла их ко мне, глаголя:</p>
<p>11 се, людие изыдоша из египта и покрыша лице земли, и сии седят при одержании моем: и ныне прииди, проклени ми их, негли возмогу избити их и изгнати я от земли.</p>
<p>12 И рече Бог к валааму: да не идеши с ними, ниже да кленеши людий: суть бо благословени.</p>
<p>13 И востав валаам заутра, рече князем валаковым: возвратитеся к господину своему: не попущает ми Бог ити с вами.</p>
<p>14 И воставше князи моавли приидоша к валаку и рекоша ему: не хощет валаам приити с нами.</p>
<p>15 И приложи валак еще послати князи множайшии и честнейшии сих.</p>
<p>16 И приидоша к валааму и глаголаша ему: сия глаголет валак, сын сепфоров: молю тя, не обленися приити ко мне:</p>
<p>17 честне бо тя почту, и вся, елика аще речеши ми, сотворю тебе: и прииди, и проклени ми люди сия.</p>
<p>18 И отвеща валаам и рече князем валаковым: аще ми даст валак полну храмину свою злата и сребра, не могу преступити слова Господа Бога, еже сотворити то мало или велико в разуме моем:</p>
<p>19 и ныне потерпите зде и вы нощь сию, и увем, что приложит Господь глаголати ко мне.</p>
<p>20 И прииде Бог к валааму нощию и рече ему: аще звати тя приидоша человецы сии, востав иди вслед их, но слово, еже аше реку тебе, то да сотвориши.</p>
<p>21 И востав валаам заутра, оседла осля свое и иде со князи моавли.</p>
<p>22 И разгневася яростию Бог, яко иде сей: и воста ангел Божий препяти ему на пути. Сей же седяше на осляти своем и два раба его с ним.</p>
<p>23 И узрев осел ангела Божия супротив стояща на пути, и мечь извлечен в руце его, и совратися осел с пути и идяше на поле: и бияше (валаам) осля жезлом своим, еже направити е на путь:</p>
<p>24 и ста ангел Божий на броздах виноградных: ограждение отсюду, и ограждение отюнуду:</p>
<p>25 и узрев осел ангела Божия, приложися ко ограде и прижме ногу валааму ко ограде, и приложи еще бити его:</p>
<p>26 и приложи ангел Божии, и шед свята в месте узком, в немже не бяше уклонитися ни на десно, ни на лево:</p>
<p>27 и видя осля ангела Божия, паде под валаамом: и разгневася валаам, и бияше осля жезлом.</p>
<p>28 И отверзе Бог уста осляти, и рече валааму: что сотворих тебе, яко се, в третие биеши мя?</p>
<p>29 И рече валаам осляти: яко поругалося ми еси: и аще бых мечь имел в руку моею, пробол бых тя.</p>
<p>30 И рече осля валааму: не аз ли ослица твоя, на нейже ты здиши от юности своея до днешняго дне? еда презорством презревши сотворих тебе сие? Он же рече: ни.</p>
<p>31 Отверзе же Бог очи валааму, и узре ангела Божия противостояща на пути, и мечь извлечен в руце его: и приклонився поклонися ему лицем своим.</p>
<p>32 И рече ему ангел Божий: почто биеши осля твое сие в третие? и се, аз приидох на препятие твое, яко неприятен путь твой предо мною: и видя мя ослица, совратися от мене се третие:</p>
<p>33 и аще бы не уклонилася от мене, ныне тя убо убил бых, сию же сохранил бых.</p>
<p>34 И рече валаам ко ангелу Господню: согреших, не ведех бо, яко ты мне противостоял еси на пути: и ныне аще тебе не угодно, возвращуся.</p>
<p>35 И рече ангел Божий к валааму: иди ты с человеки: обаче слово, еже аще реку тебе, сие сохрани глаголати. И иде валаам со князи валаковы.</p>
<p>36 И услышав валак, яко приходит валаам, изыде во сретение ему во град моавль, иже есть в пределех арноних, иже есть на краи пределов.</p>
<p>37 И рече валак к валааму: не послах ли к тебе звати тя? почто не пришел еси ко мне? или не возмогу почтити тебе?</p>
<p>38 И рече валаам к валаку: се, прихожду к тебе ныне: мощен ли буду глаголати что? слово, еже аще вложить Бог во уста моя, сие реку.</p>
<p>39 И иде валаам с валаком, и внидоша во грады селныя.</p>
<p>40 И закла валак телцы и овцы, и посла валааму и князем иже с ним.</p>
<p>41 И бысть заутра, и взяв валак валаама, возведе его на столп ваалов, и показа ему оттуду часть некую людий.</p>
<h4>23</h4>
<p>1 И рече валаам к валаку: созижди мне зде седмь требищ, и уготовай мне зде седмь телцев и седмь овнов.</p>
<p>2 И сотвори валак, якоже рече ему валаам: и вознесе телца и овна на требище.</p>
<p>3 И рече валаам к валаку: стани у требы своея, и пойду, аще явится мне Бог в сретение, и слово, еже мне укажет, повем тебе. И ста валак у требы своея.</p>
<p>4 И валаам иде вопросити Бога, и иде прямо: и явися Бог валааму. И рече к нему валаам: седмь требищ изготових и возложих телца и овна на требище.</p>
<p>5 И вложи Бог слово во уста валааму и рече: возвратився к валаку тако глаголи.</p>
<p>6 И возвратися к нему: он же стояше у всесожжений своих, и вси князи моавли с ним: и бысть Дух Божий на нем.</p>
<p>7 И восприим притчу свою рече: от месопотамии приведе мя валак царь моавль, от гор восточных, глаголя: гряди, проклени ми иакова, и гряди, проклени ми израиля:</p>
<p>8 что проклену, егоже не кленет Господь? или что зло реку, егоже не злословит Бог?</p>
<p>9 яко от верха гор узрю его и от холм проуразумею его: се, людие едини населятся и со языки не вменятся:</p>
<p>10 кто изследит семя иаковле? и кто изочтет сонмы израиля? да умрет душа моя в душах праведных, и буди семя мое, якоже семя их.</p>
<p>11 И рече валак к валааму: что сотворил еси ми? на проклятие враг моих призвах тя, и се, благословил еси (я) благословением.</p>
<p>12 И рече валаам к валаку: не елика ли вложит Бог во уста моя, сие сохраню глаголати?</p>
<p>13 И рече к нему валак: пойди еще со мною на место ино, с негоже не узриши их оттуду, но разве часть некую их узриши, всех же не узриши, и проклени ми их оттуду.</p>
<p>14 И поя его на стражу села, на верх истесанаго, и созда тамо седмь требищ, и возложи телца и овна на требище.</p>
<p>15 И рече валаам к валаку: стани у требы своея, аз же пойду вопросити Бога.</p>
<p>16 И срете Бог валаама, и вложи слово во уста ему и рече: возвратися к валаку, и речеши сия.</p>
<p>17 И возвратися к нему: он же стояше у всесожжений своих, и вси князи моавли с ним. И рече ему валак: что глагола Господь?</p>
<p>18 И восприим притчу свою, рече: востани, валак, и послушай, внуши свидетель, сыне сепфоров:</p>
<p>19 не яко человек Бог колеблется, ниже яко сын человеческий изменяется: той глаголаше, не сотворит ли? речет, и не пребудет ли?</p>
<p>20 се, благословляти приведен есмь: благословлю, и не отвращу:</p>
<p>21 не будет труда во иакове, ниже узрится болезнь во израили: Господь Бог его с ним, слава царская на нем:</p>
<p>22 Бог изведый его из египта, якоже слава единорога в нем:</p>
<p>23 несть бо вражбы во иакове, ниже волхвования во израили: во время наречется иакову и израилю, что совершит Бог:</p>
<p>24 се, людие яко львичища востанут, и яко лев вознесется: не уснет, дондеже снест лов и кровь посеченых испиет.</p>
<p>25 И рече валак к валааму: ни клятвами мне клени их, ниже благословением благослови их.</p>
<p>26 И отвещав валаам, рече к валаку: не рех ли ти, глаголя: слово, еже аще возглаголет Бог, сие сотворю?</p>
<p>27 И рече валак к валааму: гряди, пойму тя на место ино, аще угодно будет Богу, и проклени ми их оттуду.</p>
<p>28 И поя валак валаама на верх фогора, простирающася в пустыню.</p>
<p>29 И рече валаам к валаку: созижди мне зде седмь требищ, и уготовай мне зде седмь телцев и седмь овнов.</p>
<p>30 И сотвори валак, якоже рече ему валаам: и вознесе телца и овна на требище.</p>
<h4>24</h4>
<p>1 И видев валаам, яко добро есть пред Господем благословляти израиля, не иде по обычаю своему в сретение волхвованием, и возврати лице свое в пустыню.</p>
<p>2 И возвед валаам очи свои, узре израиля ополчившася по племеном: и бысть Дух Божий на нем.</p>
<p>3 И восприим притчу свою рече: глаголет валаам, сын веоров, глаголет человек истинно зряй,</p>
<p>4 глаголет слушаяй словеса крепкаго, иже видение Божие виде во сне: отверсты очи его:</p>
<p>5 коль добри доми твои, иакове, и кущы твоя, израилю:</p>
<p>6 яко дубравы осеняющыя и яко садие при реках, и яко кущы, яже водрузи Господь, и яко кедри при водах:</p>
<p>7 изыдет человек от семене его, и обладает языки многими: и возвысится паче гога царство его, и возрастет царство его:</p>
<p>8 Бог изведе его из египта, якоже слава единорога ему: пояст языки враг своих и толщы их измождит, и стрелами своими устрелит врага:</p>
<p>9 возлег почи яко лев и яко скимен: кто возбудит его? благословящии тя благословени, и проклинающии тя прокляти.</p>
<p>10 И разгневася валак на валаама, и плесну руками своими, и рече валак к валааму: кляти тя врага моего призвах, и се, благословил еси их в третие:</p>
<p>11 ныне убо бежи на место свое: рекох, почту тя: и ныне лиши тя Господь славы.</p>
<p>12 И рече валаам к валаку: и послом твоим, ихже послал еси ко мне, не рекох ли, глаголя:</p>
<p>13 аще ми даст валак храмину свою полну сребра и злата, не могу преступити слова Божия, еже сотворити е зло или добро от мене самаго: елика аще речет ми Бог, сия возглаголю?</p>
<p>14 и ныне, се, иду до места своего: гряди, присоветую тебе, что сотворят людие сии людем твоим, в последняя дни.</p>
<p>15 И восприим притчу свою рече: глаголет валаам сын веоров, глаголет человек истинно зряй,</p>
<p>16 слышай словеса Божия, умея умение вышняго и видение Божие видевый во сне: отверсты очи его:</p>
<p>17 покажу ему, и не ныне: ублажаю, и не приближается: возсияет звезда от иакова, и востанет человек от израиля и погубит князи моавитския, и пленит вся сыны сифовы:</p>
<p>18 и будет едом наследие, и будет наследие исав враг его, и израиль сотвори крепость:</p>
<p>19 и востанет от иакова, и погубит спасаемаго от града.</p>
<p>20 И видев амалика и восприим притчу свою, рече: начало языков амалик, и семя их погибнет.</p>
<p>21 И видев кенеона и восприим притчу свою, рече: сильно селение твое: и аще положиши на камени гнездо твое,</p>
<p>22 и аще будет веору гнездо коварства, ассириане пленят тя.</p>
<p>23 И видев ога и восприим притчу свою, рече: горе, горе, кто жив будет, егда положит Бог сия?</p>
<p>24 и изыдут из рук китиейских, и озлобят ассура, и озлобят евреов, и сами вкупе погибнут.</p>
<p>25 И востав валаам отиде, возвратився на место свое: и валак отиде к себе.</p>
<h4>25</h4>
<p>1 И живяше израиль в саттиме, и осквернишася людие блужением со дщерми моавли:</p>
<p>2 и призваша я в требы кумир своих, и ядоша людие требы их и поклонишася кумиром их:</p>
<p>3 и причастися израиль веельфегору, и разгневася яростию Господь на израиля.</p>
<p>4 И рече Господь к моисею: поими вся князи людския, и обличи я Господу прямо солнцу, и отвратится гнев ярости Господни от израиля.</p>
<p>5 И рече моисей к племенем израилским: избийте кийждо ужика своего служившаго веельфегору.</p>
<p>6 И се, человек от сынов израилевых пришед приведе брата своего к мадианитыне пред моисеем и пред всем сонмом израилевым: сии же плакахуся пред дверми скинии свидения.</p>
<p>7 И видев финеес, сын елеазара сына аарона жерца, воста из среды сонма, и взем сулицу в руку,</p>
<p>8 вниде вслед человека израилтянина в блудилище, и прободе обоих, и человека израилтянина, и жену сквозе ложесна ея: и преста вред от сынов израилевых.</p>
<p>9 И быша умершии язвою двадесять четыри тысящы.</p>
<p>10 И рече Господь к моисею, глаголя:</p>
<p>11 Финеес сын елеазара сына аарона жерца утоли гнев мой от сынов израилевых, егда возревнова ревность моя в них, и не потребих сынов израилевых в ревности моей:</p>
<p>12 тако рцы: се, аз даю ему заветзавет мой мирный,</p>
<p>13 и будет ему и семени его по нем завет жречества вечный, понеже возревнова по Бозе своем и умилостиви о сынех израилевых.</p>
<p>14 Имя же человеку израилтянину, егоже уби с мадианитынею, замврий сын салмонь, князь дому отечества сынов симеоних:</p>
<p>15 и имя жене мадианитыне прободеной хазви, дщи сура, князя рода соммофова, дому отечества есть мадиамля.</p>
<p>16 И рече Господь к моисею, глаголя: рцы сыном израилевым, глаголя:</p>
<p>17 враждуйте мадианитом и бийте я:</p>
<p>18 зане враждуют вам сии лестию, елико прельщают вас фогором и хазвиею дщерию князя мадиамля, сестрою своею прободеною, в день язвы фогора ради.</p>
<h4>26</h4>
<p>1 И бысть но язве, и рече Господь к моисею и елеазару жерцу, глаголя:</p>
<p>2 возми начало всего сонма сынов израилевых от двадесяти лет и вышше, но домом отечеств их, всяк исходяй вооружитися во израили.</p>
<p>3 И глагола моисей и елеазар жрец к ним во аравофе моавли при иордане у иерихона, глаголя:</p>
<p>4 от двадесяти лет и вышше, якоже заповеда Господь моисею: и сынове израилтестии изшедшии из египта:</p>
<p>5 рувим первенец израилев. Сынове же рувимли: енох и сонм енохов, фаллу сонм фаллов,</p>
<p>6 асрону сонм асронов, харму сонм хармиин.</p>
<p>7 Сии сонми рувимли: и бысть соглядание их четыредесять три тысящы и шесть сот и тридесять.</p>
<p>8 И сынове фалловы елиав.</p>
<p>9 И сынове елиавли намуил и дафан и авирон: сии нарочитии сонму: сии суть воставше на моисеа и аарона в сонме кореове в крамоле на Господа:</p>
<p>10 и отверзши земля уста своя пожре их и кореа в смерти сонма его, егда пояде огнь двести и пятьдесят, и быша в знамение.</p>
<p>11 Сынове же кореовы не измроша.</p>
<p>12 И сынове симеони, сонм сынов симеоних: намуилу сонм намуилов, иамину сонм иаминов, иахину сонм иахинов,</p>
<p>13 заре сонм зарин, саулу сонм саулов.</p>
<p>14 Сии сонми симеони от соглядания их двадесять две тысящы и двести.</p>
<p>15 Сынове же иудины ир и авнан и силом, и фарес и зара: и умре ир и авнан в земли ханаани.</p>
<p>16 И быша сынове иудины по сонмом своим: силому сонм силомль, фаресу сонм фаресов, заре сонм зарин.</p>
<p>17 И быша сынове фаресовы: асрону сонм асронов, иамуилу сонм иамуилов.</p>
<p>18 Сии сонми иудины по согляданию их седмьдесят шесть тысящ и пять сот.</p>
<p>19 И сынове иссахаровы по сонмом своим: фоле сонм фолин фуеви сонм фуин,</p>
<p>20 иасуву сонм иасувин, амвраму сонм амврамль.</p>
<p>21 Сии сонми иссахаровы но согляданию их шестьдесят и четыри тысящы и четыреста.</p>
<p>22 Сынове завулони по сонмом своим: сареду сонм саредин, аллону сонм аллонин, аллилу сонм аллилин.</p>
<p>23 Сии сонми завулони по согляданию их шестьдесят тысящ и пять сот.</p>
<p>24 Сынове гадовы по сонмом их: сафону сонм сафонин, аггину сонм аггинов, сунину сонм сунинов,</p>
<p>25 азену сонм азенин, адду сонм аддин,</p>
<p>26 ароаду сонм ароадин, ариилу сонм арииль.</p>
<p>27 Сии сонми сынов гадовых но согляданию их четыредесять и четыри тысящы и пять сот.</p>
<p>28 Сынове асировы по сонмом их: иамину сонм иаминов, иесую сонм иесуинь,</p>
<p>29 вариаю сонм вариаинь, ховеру сонм ховерин, мелхиилу сонм мелхиилин,</p>
<p>30 Имя же дщери асирове сара,</p>
<p>31 Сии сонми асировы но согляданию их четыредесять три тысящи и четыреста.</p>
<p>32 Сынове иосифли по сонмом их: манассиа и ефрем.</p>
<p>33 Сынове манассиины: махиру сонм махирин: и махир роди галаада, галааду сонм галаадин.</p>
<p>34 И сии сынове галаадины: ахиезеру сонм ахиезеров, хелеку сонм хелеков,</p>
<p>35 есриилу сонм есриилов, сихему сонм сихемль,</p>
<p>36 симаеру сонм симаерин, и оферу сонм оферов.</p>
<p>37 И салпааду сыну оферову не быша ему сынове, но токмо дщери. И сия имена дщерем салпаадовым: маала и нуа, и егла и мелха и ферса.</p>
<p>38 Сии сонми манассиины по согляданию их пятьдесят и две тысящы и седмь сот.</p>
<p>39 И сии сынове ефремли: суфалу сонм суфалин, танаху сонм танахин.</p>
<p>40 Сии сынове суфаловы: едену сонм еденин.</p>
<p>41 Сии сонми ефремли по согляданию их тридесять две тысящы и пять сот. Сии сонми сынов иосифовых по сонмом их.</p>
<p>42 Сынове вениамини по сонмом их: валу сонм валин, асивиру сонм асивиров, иахирану сонм иахиранин, софану сонм софанин.</p>
<p>43 И быша сынове валу адерь и ноеман:</p>
<p>44 адеру сонм адерин, и ноеману сонм ноеманин.</p>
<p>45 Сии сынове вениамини по сонмом их по согляданию их четыредесять и пять тысящ и шесть сот.</p>
<p>46 И сынове дановы по сонмом их: самею сонм самеин: сии сонми дановы но сонмом их.</p>
<p>47 Вси сонми самеини по согляданию их шестьдесят четыри тысящы и четыреста.</p>
<p>48 Сынове неффалимли по сонмом их: асиилу сонм асиилев, гоину сонм гоинин,</p>
<p>49 иесрию сонм иесриев, селлиму сонм селлимов.</p>
<p>50 Сии сонми неффалимли по согляданию их четыредесять пять тысящ и четыреста.</p>
<p>51 Сие соглядание сынов израилевых шесть сот едина тысяща и седмь сот тридесять.</p>
<p>52 И рече Господь к моисею, глаголя:</p>
<p>53 сим разделится земля в наследие по числу имен:</p>
<p>54 множайшым да умножиши наследие, и малейшым да умалиши наследие их: коемуждо, якоже суть соглядани, да дастся наследие их:</p>
<p>55 по жребием да разделится земля именам, по племенем отечеств своих да наследят:</p>
<p>56 от жребия да разделиши наследие их между многими и малыми.</p>
<p>57 И сынове левиини но сонмом их: гирсону сонм гирсонов, каафу сонм каафов, мераре сонм мерарин.</p>
<p>58 Сии сонми сынов левииных: сонм ловенин, сонм хевронин, и сонм мусин, и сонм кореов. И кааф роди амрама.</p>
<p>59 Имя же жене амрамли иохавеф, дщи левиина, яже роди сих левии во египте, и роди амраму аарона и моисеа и мариам сестру их.</p>
<p>60 И родишася аарону надав и авиуд, и елеазар и ифамар.</p>
<p>61 И умре надав и авиуд, егда принесоста огнь чуждий пред Господем в пустыни синайстей.</p>
<p>62 И быша от соглядания их двадесять три тысящы, всяк мужеск пол от единаго месяца и вышше: не быша бо соглядани посреде сынов израилевых, яко не дадеся им жребий посреде сынов израилевых.</p>
<p>63 И сие соглядание моисеа и елеазара жерца, иже соглядаша сынов израилевых во аравофе моавли, у иордана при иерихоне.</p>
<p>64 И в сих не бяше человек от согляданых моисеом и аароном, ихже соглядаша сынов израилевых в пустыни синайстей.</p>
<p>65 Понеже рече Господь им: смертию измрут в пустыни. И не остася от них ни един, кроме халева сына иефонниина и иисуса сына навина.</p>
<h4>27</h4>
<p>1 И пришедшя дщери салпаада сына оферова, сына галаадова, сына махирова, сонма манассиина, сынов иосифовых, и сия имена их: маала и нуа, и егла и мелха и ферса,</p>
<p>2 и ставшя пред моисеом и пред елеазаром жерцем, и пред князи и пред всем сонмом у дверий скинии свидения, глаголаша:</p>
<p>3 отец наш умре в пустыни, и сей не бе среде сонма воставшаго на Господа в сонме кореове, яко греха ради своего умре, и сынове не быша ему:</p>
<p>4 да не погибнет имя отца нашего от среды сонма своего, яко несть сына ему: дадите нам наследие посреде братии отца нашего.</p>
<p>5 И принесе моисей суд их пред Господа.</p>
<p>6 И рече Господь к моисею, глаголя:</p>
<p>7 право глаголаша дщери салпаадовы: даяние да даси им одержание наследия посреде братий отца их, и да приложиши им жребий отца их:</p>
<p>8 и сыном израилевым да речеши, глаголя: человек аще умрет, и не будет сына ему, дадите наследие его дщери его:</p>
<p>9 аще же дщери не будет ему, дадите наследие его брату его:</p>
<p>10 аще же не будут ему братия, дадите наследие брату отца его:</p>
<p>11 аще же не будут братия отца его, дадите наследие ужику ближнему его от племене его наследити яже его: и да будет сие сыном израилевым оправдание суда, якоже заповеда Господь моисею.</p>
<p>12 И рече Господь к моисею: взыди на гору, яже об ону страну иордана, сия гора навав, и виждь землю ханааню, юже аз даю сыном израилевым во одержание:</p>
<p>13 и узриши ю, и приложишися к людем своим и ты, якоже приложися аарон брат твой на горе ор:</p>
<p>14 понеже преступисте слово мое в пустыни син, внегда супротивитися сонму освятити мя, не освятисте мене у воды пред ними: сия есть вода пререкания в кадисе в пустыни син.</p>
<p>15 И рече моисей ко Господу:</p>
<p>16 да изберет Господь Бог духов и всякия плоти человека над сонмом сим,</p>
<p>17 иже изыдет пред лицем их, иже внидет пред лицем их, и иже изведет их и иже введет их, и да не будет сонм Господень, яко овцы не имущя пастыря.</p>
<p>18 И рече Господь к моисею, глаголя: поими к себе иисуса сына навина, человека, иже имать Духа в себе: и да возложиши руце твои на него:</p>
<p>19 и поставиши его пред елеазаром жерцем, и заповеждь ему пред всем сонмом, и заповеждь о нем пред ними:</p>
<p>20 и даси на него от славы твоея, яко да послушают его вси сынове израилевы:</p>
<p>21 и пред елеазаром жерцем да станет, и да вопросят от него суда явленных пред Господем: по словеси его да исходят, и по словеси его да входят сам и сынове израилевы вкупе, и весь сонм.</p>
<p>22 И сотвори моисей, якоже повеле ему Господь Бог: и взем иисуса постави его пред елеазаром жерцем и пред всем сонмом:</p>
<p>23 и возложи руце свои на него, и устрои его, якоже повеле Господь моисею.</p>
<h4>28</h4>
<p>1 И рече Господь к моисею, глаголя:</p>
<p>2 Заповеждь сыном израилевым, и речеши к ним, глаголя: дары моя, даяния моя, приносы моя, в воню благовония соблюдите приносити мне на праздники моя.</p>
<p>3 И да речеши к ним: сия приношения, яже принесете Господу, агнцев единолетных непорочных два на день во всесожжение выну:</p>
<p>4 агнца единаго сотворите рано, и агнца втораго сотворите в вечер:</p>
<p>5 и да сотвориши десятую часть ефи (меры) муки пшеничны на жертву, вмешану в елеи четвертую часть (меры) ина:</p>
<p>6 всесожжение непрестанное, якоже бысть в горе синайстей, в воню благовония Господу.</p>
<p>7 И возлияние его четвертую часть (меры) ина агнцу единому: во святем да возлиеши возлияние сикеру Господу:</p>
<p>8 и агнца втораго сотвориши к вечеру: по жертве его и по возлиянию его да сотвориши, в воню благовония Господу.</p>
<p>9 И в день суббот приведете два агнца единолетна непорочна и две десятины муки пшеничны вмешаны в елеи на жертву и возлияние,</p>
<p>10 всесожжения субботы в субботах, на всесожжение всегдашнее и возлияние его.</p>
<p>11 И в новомесячиих да принесете во всесожжение Господу телца два от говяд и овна единаго, агнцев единолетных седмь непорочных:</p>
<p>12 три десятины муки пшеничны вмешаны в елеи телцу единому, и две десятины муки пшеничны вмешаны в елеи овну единому,</p>
<p>13 по десятине муки пшеничны вмешаны в елеи агнцу единому: жертву в воню благовония принос Господу.</p>
<p>14 Возлияние их от вина пол (меры) ина да будет телцу единому: и третия часть (меры) ина да будет овну единому: и четвертая часть (меры) ина да будет агнцу единому: сие всесожжение от месяца до месяца в месяцы лета.</p>
<p>15 И козла единаго от коз греха ради Господу на всесожжение присное сотворите и возлияние его.</p>
<p>16 И в месяце первем в четвертыйнадесять день месяца пасха Господу:</p>
<p>17 и в пятыйнадесять день месяца сего праздник: седмь дний опресноки да ясте.</p>
<p>18 И день первый нарочит свят да будет вам: всякаго дела служебна да не сотворите.</p>
<p>19 И принесете всесожжения принос Господу, телца от волов два, овна единаго, агнцев единолетных седмь: непорочни будут вам.</p>
<p>20 И жертва их мука пшенична вмешана в елеи: три десятины телцу единому и две десятины овну единому да сотворите:</p>
<p>21 по десятине сотвориши агнцу единому, седми агнцем:</p>
<p>22 и козла единаго от коз греха ради, во еже умолити о вас.</p>
<p>23 Кроме всесожжения всегдашняго утренняго, еже есть всесожжение всегдашнее, сотворите сия.</p>
<p>24 По сему сотворите на (всяк) день, в седмь дний, дар, принос в воню благовония Господу: на всесожжение всегдашнее сотвориши возлияние его.</p>
<p>25 И день седмый нарочит свят да будет вам: всякаго дела служебнаго да не сотворите в онь.</p>
<p>26 И день новых (плодов), егда принесете Господеви жертву нову седмиц, нарочит свят будет вам: всякаго дела служебна да не сотворите.</p>
<p>27 И да принесете всесожжения в воню благовония Господу, телца от волов два, овна единаго, агнцев единолетных седмь непорочных.</p>
<p>28 Жертва их мука пшенична вмешана в елеи: три десятины телцу единому и две десятины овну единому:</p>
<p>29 по десятине агнцу единому, седми агнцем:</p>
<p>30 и козла единаго от коз греха ради, во еже умолити о вас.</p>
<p>31 Кроме всесожжения всегдашняго, и жертву их сотворите мне, непорочни да будут вам, и возлияния их.</p>
<h4>29</h4>
<p>1 И в месяц седмый, первый (день) месяца нарочит свят да будет вам: всякаго дела служебна да не сотворите: день знамения будет вам.</p>
<p>2 И сотворите всесожжения в воню благовония Господу, телца от волов единаго, овна единаго, агнцев единолетных седмь непорочных:</p>
<p>3 жертва их мука пшенична вмешана в елеи: три десятины телцу единому и две десятины овну единому:</p>
<p>4 по десятине агнцу единому, седми агнцем:</p>
<p>5 и козла от коз единаго греха ради, во еже умолити о вас:</p>
<p>6 кроме всесожжений новомесячия и жертвы их, и возлияния их, и всесожжение всегдашнее: и жертвы их и возлияния их, по уставу их, в воню благовония Господу.</p>
<p>7 И десятый день месяца сего нарочит свят да будет вам: и озлобите душы вашя, и всякаго дела служебна да не сотворите,</p>
<p>8 и принесете всесожжение в воню благовония Господу, приносы Господу: телца единаго от говяд, овна единаго, агнцев единолетных седмь: непорочны да будут вам:</p>
<p>9 жертва их мука пшенична вмешана в елеи: три десятины телцу единому и две десятины овну единому:</p>
<p>10 по десятине агнцу единому, на седмь агнцев:</p>
<p>11 и козла единаго от коз греха ради, во еже умолити о вас: кроме еже греха ради очищения, и всесожжение всегдашнее: жертва его и возлияние его, по уставу его в воню благовония принос Господу.</p>
<p>12 И пятыйнадесять день седмаго месяца сего нарочит свят да будет вам: всякаго дела служебна да не сотворите, и празднуйте той праздник Господеви седмь дний,</p>
<p>13 и принесите всесожжения принос в воню благовония Господу: в первый день телцев от говяд тринадесять, овна два, агнцев единолетных четыренадесять: непорочны да будут вам:</p>
<p>14 жертвы их мука пшенична вмешана в елеи: три десятины телцу единому, тремнадесяти телцем, и две десятины овну единому, на два овна:</p>
<p>15 по десятине агнцу единому, на четыренадесять агнцев:</p>
<p>16 и козла единаго от коз греха ради: кроме всесожжения всегдашняго, жертвы их и возлияния их.</p>
<p>17 И в день вторый телцев дванадесять, овна два, агнцев единолетных четыренадесять непорочных:</p>
<p>18 жертва их и возлияния их телцем и овном и агнцем по числу их, по уставу их:</p>
<p>19 и козла единаго от коз греха ради: кроме всесожжения всегдашняго, жертвы их и возлияния их.</p>
<p>20 В день третий телцев единнадесять, овна два, агнцев единолетных четыренадесять непорочных:</p>
<p>21 жертва их и возлияния их телцем и овном и агнцем по числу их, по уставу их:</p>
<p>22 и козла от коз единаго греха ради: кроме всесожжения всегдашняго, жертвы их и возлияния их.</p>
<p>23 В день четвертый телцев десять, овна два, агнцев единолетных четыренадесять непорочных:</p>
<p>24 жертвы их и возлияния их телцем и овном и агнцем по числу их, по уставу их:</p>
<p>25 и козла от коз единаго греха ради: кроме всесожжения всегдашняго, жертвы их и возлияния их.</p>
<p>26 В день пятый телцев девять, овна два, агнцев единолетных четыренадесять непорочных:</p>
<p>27 жертвы их и возлияния их телцем и овном и агнцем но числу их, по уставу их:</p>
<p>28 и козла от коз единаго греха ради: кроме всесожжения всегдашняго, жертвы их и возлияния их.</p>
<p>29 В день шестый телцев осмь, овна два, агнцев единолетных четыренадесять непорочных:</p>
<p>30 жертвы их и возлияния их телцем и овном и агнцем по числу их, по уставу их:</p>
<p>31 и козла от коз единаго греха ради: кроме всесожжения всегдашняго, жертвы их и возлияния их.</p>
<p>32 В день седмый телцев седмь, овна два, агнцев единолетных четыренадесять непорочных:</p>
<p>33 жертвы их и возлияния их телцем и овном и агнцем по числу их, по уставу их:</p>
<p>34 и козла от коз единаго греха ради: кроме всесожжения всегдашняго, жертвы их и возлияния их.</p>
<p>35 И в день осмый исход будет вам: всякаго дела служебна да не сотворите в онь,</p>
<p>36 и да принесете всесожжения в воню благовония Господу, телца единаго, овна единаго, агнцев единолетных седмь непорочных:</p>
<p>37 жертвы их и возлияния их телцу и овну и агнцем по числу их, по уставу их:</p>
<p>38 и козла от коз единаго греха ради: кроме всесожжения всегдашняго, жертвы их и возлияния их.</p>
<p>39 Сия сотворите Господу в праздники вашя, кроме обетов ваших, и вольная ваша, и всесожжения ваша, и жертвы вашя, и возлияния ваша, и спасителная ваша.</p>
<h4>30</h4>
<p>1 И глагола моисей сыном израилевым по всем, елика заповеда Господь моисею:</p>
<p>2 и глагола моисей князем племен сынов израилевых, глаголя: сие слово, еже повеле Господь.</p>
<p>3 Человек человек, иже аще обещает обет Господу, или закленется клятвою, или определит пределом о души своей, не осквернавит словесе своего: вся, елика изыдут из уст его, да сотворит.</p>
<p>4 Аще же обещает жена обет Господу, или определит определение в дому отца своего в юности своей,</p>
<p>5 и услышит отец ея обеты ея и определения ея, яже определи на душу свою, и премолчит отец ея, и да состоятся вся обеты ея, и вся определения, яже определи на душу свою, да пребудут ей.</p>
<p>6 Аще же возбранением возбранит отец ея, в оньже день услышит вся обеты ея и определения, яже определи на душу свою, не состоятся: и Господь очистит ю, яко возбрани отец ея.</p>
<p>7 Аще же посягла за мужа, и обеты ея на ней, по определении уст ея, елика определи на душу свою,</p>
<p>8 и услышит муж ея, и премолчит ей, в оньже день услышит, и тако состоятся вся обеты ея, и определения ея, яже определи на душу свою, да состоятся.</p>
<p>9 Аще же возбранением возбранит муж ея, в оньже день услышит вся обеты ея и определения ея, яже определи на душу свою, да не пребудут, яко муж возбрани ей: и Господь очистит ю.</p>
<p>10 И обет вдовицы и пущеницы, елика аще обещают на душу свою, да пребудут им.</p>
<p>11 Аще же в дому мужа ея обет ея или определение, еже на душу ея с клятвою,</p>
<p>12 и услышит муж ея, и премолчит ей, и не возбранит ей, и состоятся вся обеты ея, и вся определения ея, яже определи на душу свою да состоятся на ню.</p>
<p>13 Аще же отлучая отлучит муж ея, в оньже день услышит, вся елика изыдоша из уст ея по обетом ея и по определением ея яже на душу ея, не пребудут ей: муж бо ея отлучил есть, и Господь очистит ю.</p>
<p>14 Всяк обет и всяка клятва соуза во еже озлобити душу, муж ея поставит ей, и муж ея отимет.</p>
<p>15 Аще же молча премолчит ей день от дне, и поставит ей вся обеты ея, и определения яже на ней, поставит ей, яко умолча ей в день, в оньже услыша.</p>
<p>16 Аще же отлучая отлучит муж ея по дни, в оньже услыша, и приимет грех свой.</p>
<p>17 Сия оправдания, елика заповеда Господь моисею, между мужем и между женою его, и между отцем и дщерию в юности ея, в дому отчи.</p>
<h4>31</h4>
<p>1 И рече Господь к моисею, глаголя:</p>
<p>2 Отмсти месть сынов израилевых от мадианитов, и последи приложишися к людем своим.</p>
<p>3 И рече моисей к людем, глаголя: вооружите от вас мужы и ополчитеся пред Господем на мадиама, отдати отмщение от Господа мадиаму:</p>
<p>4 тысящу от племене и тысящу от племене, от всех племен сынов израилевых, послите ополчитися.</p>
<p>5 И сочтоша от тысящ израилевых, по тысящи от племене, дванадесять тысящ вооруженых на брань.</p>
<p>6 И посла я моисей тысящу от племене и тысящу от племене с силою их, и финееса сына елеазарова сына аарона жерца: и сосуды святыя, и трубы знаменныя в руках их.</p>
<p>7 И ополчишася на мадиама, якоже повеле Господь моисею, и избиша весь мужеск пол:</p>
<p>8 и царей мадиамских убиша вкупе с язвеными их, и евина и рокома, и сура и ура и ровока, пять царей мадиамлих: и валаама сына веорова убиша мечем с язвеными их:</p>
<p>9 и плениша жен мадиамлих и имения их, и скоты их и вся притяжания их, и силу их плениша:</p>
<p>10 и вся грады их, яже во обитаниих их, и веси их пожгоша огнем,</p>
<p>11 и взяша весь плен их и вся корысти их, от человека до скота:</p>
<p>12 и приведоша к моисею и ко елеазару жерцу и ко всем сыном израилевым плен и корысти и имение в полк, во аравоф моавль, иже есть у иордана при иерихоне.</p>
<p>13 И изыде моисей и елеазар жрец и вси князи сонма в сретение им вне полка.</p>
<p>14 И разгневася моисей на надзирателей силы, тысященачалников и стоначалников идущих от ополчения брани.</p>
<p>15 И рече им моисей: вскую жив остависте весь женск пол?</p>
<p>16 тыя бо быша сыном израилевым, по словеси валаамлю, еже отступити и презрети слово Господне фогора ради, и бысть язва в сонме Господни:</p>
<p>17 и ныне избийте всяк мужеск пол во всяком возрасте, и всяку жену, яже позна ложе мужеско, избийте:</p>
<p>18 и всяк возраст женск, яже не познаша ложа мужеска, живых оставите я:</p>
<p>19 и вы станите вне полка седмь дний: всяк убивый душу и прикоснувыйся убиеному да очистится в третий день и в день седмый, вы и плен ваш:</p>
<p>20 и всяку одежду, и всяк сосуд кожан, и всяко соделаное от козличины, и всяк сосуд древян очистите.</p>
<p>21 И рече елеазар жрец к мужем силы приходящым от ополчения ратнаго: сие оправдание закона, еже заповеда Господь моисею:</p>
<p>22 кроме сребра и злата, и меди и железа, и касситера и олова,</p>
<p>23 всяка вещь, яже пройдет сквозе огнь, и (огнем) очистится, но и водою очищения очистится: и вся, елика аще не пройдут сквозе огнь, да пройдут сквозе воду:</p>
<p>24 и исперите ризы вашя в день седмый, и очиститеся: и по сих внидете в полк.</p>
<p>25 И рече Господь к моисею, глаголя:</p>
<p>26 возмите сочисление корыстей плена от человека до скота, ты и елеазар жрец и князи отечеств сонма,</p>
<p>27 и разделите корысти между воины ходившими на брань и между всем сонмом,</p>
<p>28 и отлучите дань Господу от людий военных ходивших на брань, едину душу от пяти сот, от человек и от скотов, и от волов и от овец и от ослят,</p>
<p>29 и от половины их да возмете, и даси елеазару жерцу начатки Господни:</p>
<p>30 и от половины сынов израилевых да возмеши едино от пятидесяти человек, и от волов и от овец, и от ослят и от всех скотов, и даси я левитом, иже стрегут стражбы в скинии Господни.</p>
<p>31 И сотвори моисей и елеазар жрец, якоже повеле Господь моисею.</p>
<p>32 И бысть множество плена, егоже плениша мужи воинстии, от овец шесть сот седмьдесят пять тысящ,</p>
<p>33 и волов седмьдесят две тысящы,</p>
<p>34 и ослов шестьдесят едина тысяща,</p>
<p>35 и душ человеческих от женска полу, яже не познаша ложа мужеска, всех душ тридесять две тысящы:</p>
<p>36 и бысть половина часть ходивших на брань, от числа овец триста тридесять седмь тысящ и пять сот:</p>
<p>37 и бысть дань Господу от овец шесть сот седмьдесят пять:</p>
<p>38 и волов тридесять шесть тысящ, и дань Господу седмьдесят и два:</p>
<p>39 и ослов тридесять тысящ пять сот, и дань Господу шестьдесят един:</p>
<p>40 и душ человеческих шестьнадесять тысящ, и дань от сих Господу тридесять две души.</p>
<p>41 И даде моисей дань Господу, участие Божие елеазару жерцу, якоже повеле Господь моисею.</p>
<p>42 От половины сынов израилевых, ихже раздели моисей от мужей военных:</p>
<p>43 и бысть половина от сонма, от овец триста и тридесять седмь тысящ и пять сот:</p>
<p>44 и волов тридесять шесть тысящ:</p>
<p>45 ослов тридесять тысящ и пять сот:</p>
<p>46 и человечих душ шестьнадесять тысящ:</p>
<p>47 и взя моисей от половины сынов израилевых, едино от пятидесяти, от человек и от скотов, и даде я левитом стрегущым стражбы скинии Господни, якоже повеле Господь моисею.</p>
<p>48 И приидоша к моисею вси поставленнии над тысящами силы, тысященачалники и стоначалники,</p>
<p>49 и рекоша к моисею: отроцы твои взяша сочтение от мужей воинских, иже суть у нас, и никтоже погибе от них:</p>
<p>50 и принесохом дар Господу, муж еже обрете, сосуд злат и обручие, и гривну и перстень, и усерязи и чепь златую, умолити о нас пред Господем.</p>
<p>51 И взя моисей и елеазар жрец злато от них, всяк сосуд соделан.</p>
<p>52 И бысть всего злата участие, еже отлучися Господу, шестьнадесять тысящ и седмь сот и пятьдесят сикль от тысященачалников и от стоначалников.</p>
<p>53 И мужи воинстии плениша кийждо себе.</p>
<p>54 И взяша моисей и елеазар жрец злато от тысященачалников и от стоначалников и внесоша е в скинию свидения, в память сынов израилевых пред Господем.</p>
<h4>32</h4>
<p>1 И скота множество бяше сыном рувимлим и сыном гадовым, много зело. И видеша страну иазирову и страну галаадову, и бяше место, место скотно.</p>
<p>2 И пришедше сынове рувимли и сынове гадовы рекоша к моисею и ко елеазару жерцу и ко князем сонма, глаголюще:</p>
<p>3 атароф и девон, и иазир и намра, и есевон и елеали, и севама и навав и веан,</p>
<p>4 Земля, юже предаде Господь пред сыны израилевыми, земля скотопитателна есть, рабом же твоим скот есть.</p>
<p>5 И реша: аще обретохом благодать пред тобою, да дастся нам земля сия рабом твоим во одержание, и не преводи нас чрез иордан.</p>
<p>6 И рече моисей сыном гадовым и сыном рувимлим: братия вашя пойдут на брань, и вы ли сядете ту?</p>
<p>7 и вскую развращаете сердце сынов израилевых, не прейти на землю, юже дает Господь им?</p>
<p>8 не тако ли сотвориша отцы ваши, егда послах я от кадис-варни соглядати землю?</p>
<p>9 и взыдоша до дебри грезновныя, и соглядаша землю, и отвратиша сердце сынов израилевых, яко да не внидут в землю, юже даде им Господь?</p>
<p>10 И разгневася яростию Господь в день он и клятся, глаголя:</p>
<p>11 аще узрят человецы сии изшедшии из египта, от двадесяти лет и вышше, ведущии добро и зло, землю, еюже кляхся аврааму и исааку и иакову: не последоваша бо вслед мене,</p>
<p>12 точию халев сын иефонниин отлученный и иисус сын навин, яко последоваша вслед Господа.</p>
<p>13 И разгневася яростию Господь на израиля, и томи я в пустыни четыредесять лет, дондеже потребися весь род творящий злая пред Господем.</p>
<p>14 Се, востасте вместо отец ваших, сокрушение человек грешников, приложити еще к ярости гнева Господня на израиля:</p>
<p>15 яко отвратитеся от него, приложити еще оставити его в пустыни, и возбеззаконнуете на весь сонм сей.</p>
<p>16 И приидоша к нему и глаголаша: ограды овцам да соградим зде скотом своим, и грады имением нашым:</p>
<p>17 и мы вооружени пойдем на стражбу первии сыном израилевым, дондеже введем я в место их: и да вселятся имения наша во градех утвержденых ради живущих на земли:</p>
<p>18 не возвратимся в домы нашя, дондеже разделятся сынове израилтестии, кийждо в наследие свое:</p>
<p>19 и ктому не наследим в них об ону страну иордана и далее, яко прияхом жребия нашя сию страну иордана на востоки.</p>
<p>20 И рече к ним моисей: аще сотворите по словеси сему, аще вооружитеся пред Господем на брань,</p>
<p>21 и прейдет всяк оружник ваш иордан пред Господем на брань, дондеже потребится враг его от лица его,</p>
<p>22 и обладана будет земля пред Господем, и посем возвратитеся, и будете безвинни пред Господем и от израиля: и будет земля сия вам во одержание пред Господем:</p>
<p>23 аще же не сотворите тако, согрешите пред Господем, и увесте грех ваш, егда вас постигнут злая:</p>
<p>24 и соградите вы себе грады имению вашему и ограды скотом вашым: и исходящее из уст ваших сотворите.</p>
<p>25 И рекоша сынове рувимли и сынове гадовы к моисею, глаголюще: раби твои сотворят, якоже Господь наш повелел есть:</p>
<p>26 имение наше, и жены наши, и весь скот наш да будут во градех галаадовых:</p>
<p>27 раби же твои прейдут вси вооружени и уготовани пред Господем на брань, якоже глаголет Господь.</p>
<p>28 И пристави им моисей елеазара жерца и иисуса сына навина, и князи отечеств племен сынов израилевых.</p>
<p>29 И рече к ним моисей: аще прейдут сынове рувимли и сынове гадовы с вами чрез иордан, всяк вооружен на брань пред Господем, и обладаете землею пред собою, и дадите им землю галаадову во одержание.</p>
<p>30 Аще ли не прейдут вооружени с вами на брань пред Господем, то предпослите имение их и жены их и скоты их прежде вас на землю ханааню, и да наследят купно с вами в земли ханаани.</p>
<p>31 И отвещаша сынове рувимли и сынове гадовы, глаголюще: елика глаголет Господь рабом своим, тако сотворим мы:</p>
<p>32 прейдем вооружени пред Господем в землю ханааню, и дадите нам во одержание страну сию иордана.</p>
<p>33 И даде им моисей сыном гадовым и сыном рувимлим и полуплемени манассиину сынов иосифовых царство сиона царя аморрейска и царство ога царя васанска, землю и грады с пределы ея, грады окрестныя земли.</p>
<p>34 И соградиша сынове гадовы девон и атароф и ароир,</p>
<p>35 и софан и иазир, и вознесоша их,</p>
<p>36 и намрам и вефаран грады тверды, и ограды овцам.</p>
<p>37 И сынове рувимли соградиша есевон и елеали и кариафаим,</p>
<p>38 и навон и веельмеон ограждены, и севама: и прозваша по именом своим имена градом, яже соградиша.</p>
<p>39 И иде ур сын махиров, внук манассиев, в галаад, и взя его, и погуби аморреа живущаго в нем:</p>
<p>40 и даде моисей галаад махиру сыну манассиину, и вселися ту.</p>
<p>41 И иаир сын манассиев иде и взя села их, и прозваша я села иаирова.</p>
<p>42 И навав иде и взя каафа и села его, и именова я навоф от имене своего.</p>
<h4>33</h4>
<p>1 И сии станове сынов израилевых, егда изыдоша из земли египетския с силою своею рукою моисеовою и ааронею.</p>
<p>2 И написа моисей воздвижения их и станы их, по словеси Господню. И сии станове шествия их:</p>
<p>3 воздвигошася от рамессы в месяц первый, в пятыйнадесять день перваго месяца: наутрие пасхи изыдоша сынове израилтестии рукою высокою пред всеми ег¦птяны:</p>
<p>4 и египтяне погребаху умершыя от них вся, яже изби Господь всякаго первенца в земли египетстей: и в бозех их сотвори отмщение Господь.</p>
<p>5 И воздвигшеся сынове израилевы от рамессы, ополчишася в сокхофе:</p>
<p>6 и воздвигшеся от сокхофа, ополчишася в вуфане, иже есть часть некая пустыни:</p>
<p>7 и воздвигошася от вуфана, и ополчишася во устии ирофа, иже есть прямо веельсепфону, и ополчишася прямо магдолу:</p>
<p>8 и воздвигошася прямо ирофу, и проидоша среди моря в пустыню: и идоша путем три дни в пустыни тии, и ополчишася в горькостех.</p>
<p>9 И воздвигошася от горькостей и приидоша в елим: и в елиме (быша) дванадесять источники вод, и седмьдесят стеблий фиников, и ополчишася у воды тамо.</p>
<p>10 И воздвигошася от елима и ополчишася у моря чермнаго:</p>
<p>11 и воздвигошася от моря чермнаго и ополчишася в пустыни син:</p>
<p>12 и воздвигошася от пустыни син и ополчишася в рафаке:</p>
<p>13 и воздвигошася от рафака и ополчишася в елусе:</p>
<p>14 и воздвигошася от елуса и ополчишася в рафидине: и не бысть тамо воды людем пити.</p>
<p>15 И воздвигошася от рафидина и ополчишася в пустыни сина:</p>
<p>16 и воздвигошася от пустыни сина и ополчишася во гробех похотения:</p>
<p>17 и воздвигошася от гробов похотения и ополчишася во асирофе:</p>
<p>18 и воздвигошася от асирофа и ополчишася в рафаме:</p>
<p>19 и воздвигошася от рафама и ополчишася в ремнон-фаресе:</p>
<p>20 и воздвигошася от ремнон-фареса и ополчишася в лемвоне:</p>
<p>21 и воздвигошася от лемвона и ополчишася в рессане:</p>
<p>22 и воздвигошася от рессана и ополчишася в макеллафе:</p>
<p>23 и воздвигошася от макеллафа и ополчишася во арсафафе:</p>
<p>24 и воздвигошася от арсафафа горы и ополчишася в харадафе:</p>
<p>25 и воздвигошася от харадафа и ополчишася в макидофе:</p>
<p>26 и воздвигошася от макидофа и ополчишася в катаафе:</p>
<p>27 и воздвигошася от катаафа и ополчишася во фарафе:</p>
<p>28 и воздвигошася от фарафа и ополчишася в мафекке:</p>
<p>29 и воздвигошася от мафекка и ополчишася во аселмоне:</p>
<p>30 и воздвигошася от аселмона и ополчишася в масуруфе:</p>
<p>31 и воздвигошася от масуруфа и ополчишася в ванаккане:</p>
<p>32 и воздвигошася от ванаккана и ополчишася в горе гаддад:</p>
<p>33 и воздвигошася от горы гаддад и ополчишася во етевафе:</p>
<p>34 и воздвигошася от етевафа и ополчишася во евроне:</p>
<p>35 и воздвигошася от еврона и ополчишася в гесион-гавере:</p>
<p>36 и воздвигошася от гесион-гавера и ополчишася в пустыни син: и воздвигошася от пустыни син и ополчишася в пустыни фарани, яже есть кадис:</p>
<p>37 и воздвигошася от кадиса и ополчишася в горе ор близ земли едомли.</p>
<p>38 И взыде аарон жрец на гору ор повелением Господним, и умре тамо в четыредесятое лето изшествия сынов израилевых из земли египетския, месяца пятаго в первый день месяца.</p>
<p>39 И аарон бяше ста двадесяти трех лет, егда умре в горе ор.</p>
<p>40 И услыша хананей царь арадский, и сей живяше в земли ханаани, егда вхождаху сынове израилевы.</p>
<p>41 И воздвигошася от горы ор и ополчишася в селмоне:</p>
<p>42 и воздвигошася от селмона и ополчишася в финоне:</p>
<p>43 и воздвигошася от финона и ополчишася во овофе:</p>
<p>44 и воздвигошася от овофа и ополчишася в гаи, об ону страну предел моавлих:</p>
<p>45 и воздвигошася от гаи и ополчишася в девон-гаде:</p>
<p>46 и воздвигошася от девон-гада и ополчишася в гелмон-девлафаиме:</p>
<p>47 и воздвигошася от гелмон-девлафаима и ополчишася в горах аваримлих прямо нававу:</p>
<p>48 и воздвигошася от гор аваримлих и ополчишася на западе моавли, у иордана при иерихоне:</p>
<p>49 и воздвигошася от запада моавля и ополчишася у иордана, между есимофом, до велсаттима на запады моава.</p>
<p>50 И рече Господь к моисею в западе моава у иордана при иерихоне, глаголя:</p>
<p>51 глаголи сыном израилевым и речеши к ним: вы преходите иордан в землю ханааню,</p>
<p>52 и погубите вся живущыя на земли от лица вашего, и разрушите стражбы их, и вся идолы излиянныя их сокрушите я, и вся капища их разрушите,</p>
<p>53 и погубите вся живущыя на земли, и вселитеся в ню: вам бо дах землю их по жребию:</p>
<p>54 и наследите землю их жребием по племенам вашым: многим умножите одержание их, и малым умалите одержание их: в неже изыдет имя его, тамо да будет жребий его: по племенам отечествий ваших наследите:</p>
<p>55 аще же не погубите живущих на земли от лица вашего, будут, ихже оставите от них, остны во очесех ваших и стрелы в ребрах ваших, и совраждуют вам на земли, на нейже вы вселитеся:</p>
<p>56 и будет якоже умыслих сотворити онем, то сотворю вам.</p>
<h4>34</h4>
<p>1 И рече Господь к моисею, глаголя:</p>
<p>2 заповеждь сыном израилевым, и речеши к ним: вы входите в землю ханааню, сия будет вам в наследие, земля ханааня с пределы ея:</p>
<p>3 и будет вам страна, яже к ливе от пустыни син даже до едома: и будут вам пределе к ливе, от края моря сланаго от востоков,</p>
<p>4 и оыдут вас пределы от ливы до возшествия акравиня, и пройдут еннак, и будет исход его к ливе кадис-варни, и изыдет на село арад, и пройдет аселмона:</p>
<p>5 и оыдут пределы от аселмона водотечу египетскую, и будет исход море (великое):</p>
<p>6 и пределы морстии будут вам, море великое определит, сие будет вам пределы морстии:</p>
<p>7 и сие будет вам предел к северу: от моря великаго измерите сами себе при горе гору:</p>
<p>8 и от горы гору измерите сами себе, входяще во емаф, и будут преход его пределы садада:</p>
<p>9 и изыдут пределы зефрона, и будет исход его арсенаин: сие будет вам пределы от севера:</p>
<p>10 и измерите сами себе пределы восточныя от арсенаина до сепфамара:</p>
<p>11 и снидут пределы от сепфамар-вила от восток на источники, и снидут пределы вилы, и пройдут на хребет моря хенереф, от восток:</p>
<p>12 и снидут пределы на иордан, и будет преход его море сланое: сия будет земля вам, и пределы ея окрест.</p>
<p>13 И заповеда моисей сыном израилевым, глаголя: сия земля, юже приимете в наследие по жребию, якоже повеле Господь, дати ю девяти племеном и полуплемени манассиину:</p>
<p>14 яко взя племя сынов рувимлих и племя сынов гадовых, по домом отечеств их, и пол племене манассиина восприяша жребия своя:</p>
<p>15 два племена и пол племене прияша жребия своя за иорданом при иерихоне от полудня на востоки.</p>
<p>16 И рече Господь к моисею, глаголя:</p>
<p>17 сия имена мужей, иже разделят вам землю: елеазар жрец и иисус навин:</p>
<p>18 и по князю единому от племене возмете разделити вам землю.</p>
<p>19 И сия имена мужем: племене иудина халев сын иефонниин,</p>
<p>20 племене симеоня саламиил сын семиудов,</p>
<p>21 племене вениаминя елдад сын хаслонь,</p>
<p>22 племене данова князь воккор сын иеклинин,</p>
<p>23 сынов иосифовых племене сынов манассииных князь аниил сын суфидов,</p>
<p>24 племене сынов ефремлих князь камуил сын сафтанов,</p>
<p>25 племене завулоня князь елисафан сын харнахов,</p>
<p>26 племене сынов иссахаровых князь фалтиил сын озаин,</p>
<p>27 племене сынов асировых князь ахиор сын селемиин,</p>
<p>28 племене неффалимля князь фадаил сын амиудов.</p>
<p>29 Сим заповеда Господь разделити сыном израилевым в земли ханаани.</p>
<h4>35</h4>
<p>1 И рече Господь к моисею на западе моавли у иордана при иерихоне, глаголя:</p>
<p>2 заповеждь сыном израилевым, да дадят левитом от жребий одержания своего грады вселитися, и предградия градская окрест их да дадят левитом:</p>
<p>3 и будут им грады вселятися, и участия их да будут скотом их и всем четвероножным их:</p>
<p>4 и прилежащая градом, ихже дадите левитом, от стены града и вне, две тысящы лакот окрест:</p>
<p>5 и да измериши страну вне града, яже на восток, две тысящы лакот, и страну, яже к ливе, две тысящы лакот, и страну, яже к морю, две тысящы лакот, и страну, яже к северу, две тысящы лакот, и град посреде сего будет вам, и пределы градов:</p>
<p>6 и грады яже дадите левитом, шесть градов (да будут) убежных, ихже дадите убегати в ня убившему, и к сим четыредесять и два града:</p>
<p>7 всех градов дадите левитом четыредесять и осмь градов, сия и предградия их:</p>
<p>8 и грады, ихже дадите от одержания сынов израилевых, от многих многа, а от малых мала: кийждо по наследию своему, еже наследят, да дадят от градов левитом.</p>
<p>9 И рече Господь к моисею, глаголя:</p>
<p>10 глаголи сыном израилевым и речеши к ним: вы преходите иордан в землю ханааню:</p>
<p>11 и разделите сами себе грады убежища да будут вам убегати в ня убийце, всяк убивый душу нехотяй:</p>
<p>12 и будут гради вам убежища от ужика крове, и да не умрет убивый, дондеже станет пред сонмом на суде:</p>
<p>13 и грады, яже дадите, шесть градов, убежища да будут вам.</p>
<p>14 Три грады дадите об ону страну иордана, и три грады дадите в земли ханаани:</p>
<p>15 убежище да будет сыном израилевым, и пришелцу, и обиталнику иже в вас, да будут гради сии во убежище убегати тамо всякому убившему душу нехотением.</p>
<p>16 Аще же орудием железным убиет его, и умрет, убийца есть: смертию да умрет убийца.</p>
<p>17 Аще же камением из руки убиет его, и умрет от него, убийца есть: смертию да умрет убийца.</p>
<p>18 Аще же орудием древяным из руки, от негоже умрет, убиет его, и умрет, убийца есть: смертию да умрет убийца.</p>
<p>19 ужик крове, сей да убиет убившаго: егда усрящет его, сей да убиет его.</p>
<p>20 Аще же вражды ради ринет его и вержет на него всяк сосуд по навету, и умрет,</p>
<p>21 или от ненависти поразил его рукою, и умрет, смертию да умрет убивый, убийца есть: смертию да умрет убиваяй: ужик крове да убиет убийцу, егда сретится с ним.</p>
<p>22 Аще же внезапу не вражды ради ринет его, или вержет на него всяк сосуд не по навету,</p>
<p>23 или всяким каменем, имже вержет не ведый, и падет на него, и умрет, он же враг его не бе, ниже ищяй зла ему творити,</p>
<p>24 и да судит сонм между убившим и между ужиком крове, по судбам сим,</p>
<p>25 и избавит сонм убившаго от ужика крове, и да возвратит его сонм во град убежища его, в оньже убежа, и да поживет тамо, дондеже умрет жрец великий, егоже помазаша елеем святым.</p>
<p>26 Аще же исходом изыдет убивый вне предел града, в оньже убежа тамо,</p>
<p>27 и обрящет его ужик крове вне предел града убежища его, и убиет ужик крове убившаго, несть повинен:</p>
<p>28 во граде бо убежания да живет, дондеже умрет жрец великий, и по умертвии жерца великаго да возвратится убивый в землю одержания своего.</p>
<p>29 И да будут сия вам во оправдание суда в роды вашя во всех селениих ваших.</p>
<p>30 Всякаго убившаго душу, пред свидетелми да убиеши убившаго: и свидетель един да не свидетелствует на смерть души.</p>
<p>31 И да не возмете искупа за душу от убившаго, повинна суща убиению: смертию бо умрет:</p>
<p>32 ниже да возмете искупа убежания во град убежища, да паки живет на земли, дондеже умрет жрец великий.</p>
<p>33 И да не убиете земли, на нейже вы обитаете: кровь бо сия убивает землю, и не очистится земля от крове пролиянныя на ней, но токмо кровию проливающаго:</p>
<p>34 и да не оскверните земли, на нейже живете, на нейже аз вселяюся посреде вас: аз бо есмь Господь вселяяйся посреде сынов израилевых.</p>
<h4>36</h4>
<p>1 И приидоша князи племене сынов галаадовых, сына махирова сына манассиина от племене сынов иосифовых, и глаголаша пред моисеом и пред елеазаром жерцем и пред князи домов отечеств сынов израилевых,</p>
<p>2 и рекоша: господину нашему повеле Господь отдати землю наследия по жребию сыном израилевым: и господину нашему заповеда Господь дати наследие салпаада брата нашего дщерем его:</p>
<p>3 и будут единому от племен сынов израилевых в жены, и отлучится жребий их от одержания отец наших, и приложится к наследию племене, имже будут в жены, и от жребия наследия нашего отлучится:</p>
<p>4 аще же будет оставление сынов израилевых, и приложится наследие их к наследию племене, имже аще будут в жены, и от наследия племене отечества нашего отимется наследие их.</p>
<p>5 И заповеда моисей сыном израилевым по повелению Господню, глаголя: сице племя сынов иосифовых глаголют:</p>
<p>6 сие слово, еже заповеда Господь дщерем салпаадовым, глаголя: идеже угодно им, да будут в жены, токмо от сонма отечества своего да будут в жены,</p>
<p>7 и не превратится наследие сынов израилевых от племене в племя ино: яко кийждо в наследии племене отечества своего женитися имут сынове израилевы:</p>
<p>8 и всяка дщи, ужичествующая наследие от племен сынов израилевых, единому сущих от сонма отца ея да будет жена: да ужичествуют сынове израилевы кийждо наследие отца своего:</p>
<p>9 и не превратится жребий от племене в племя ино, но кийждо в наследии своем да женятся сынове израилевы.</p>
<p>10 Якоже повеле Господь моисею, тако сотвориша дщери салпаадовы.</p>
<p>11 И быша маала и ферса, и егла и мелха и нуа, дщери салпаадовы, сыном братии своея, от сонма манассиина сынов иосифовых, быша в жены:</p>
<p>12 и бысть наследие их в племени сонма отца их.</p>
<p>13 Сия заповеди и оправдания и суды, яже заповеда Господь рукою моисеовою на западе моавли при иордане прямо иерихону.</p>
