<h4>1</h4>
<p>1 Книга родства Иисуса Христа, сына давидова, сына авраамля.</p>
<p>2 Авраам роди исаака. Исаак же роди иакова. Иаков же роди иуду и братию его.</p>
<p>3 Иуда же роди фареса и зару от фамары. Фарес же роди есрома. Есром же роди арама.</p>
<p>4 Арам же роди аминадава. Аминадав же роди наассона. Наассон же роди салмона.</p>
<p>5 Салмон же роди вооза от рахавы. Вооз же роди овида от руфы. Овид же роди иессеа.</p>
<p>6 Иессей же роди давида царя. Давид же царь роди соломона от уриины.</p>
<p>7 Соломон же роди ровоама. Ровоам же роди авию. Авиа же роди асу.</p>
<p>8 Аса же роди иосафата. Иосафат же роди иорама. Иорам же роди озию.</p>
<p>9 Озиа же роди иоафама. Иоафам же роди ахаза. Ахаз же роди езекию.</p>
<p>10 Езекиа же роди манассию. Манассиа же роди амона. Амон же роди иосию.</p>
<p>11 Иосиа же роди иехонию и братию его, в преселение вавилонское (<n>В некиих греч.</n>: иосиа же роди иоакима и братию его. Иоаким же роди иехонию в преселение вавилонское.) .</p>
<p>12 По преселении же вавилонстем, иехониа роди салафииля. Салафииль же роди зоровавеля.</p>
<p>13 Зоровавель же роди авиуда. Авиуд же роди елиакима. Елиаким же роди азора.</p>
<p>14 Азор же роди садока. Садок же роди ахима. Ахим же роди елиуда.</p>
<p>15 Елиуд же роди елеазара. Елеазар же роди матфана. Матфан же роди иакова.</p>
<p>16 Иаков же роди иосифа, мужа Мариина, из неяже родися Иисус, глаголемый Христос.</p>
<p>17 Всех же родов от авраама до давида родове четыренадесяте: и от давида до преселения вавилонскаго родове четыренадесяте: и от преселения вавилонскаго до Христа родове четыренадесяте.</p>
<p>18 Иисус Христово Рождество сице бе: обрученней бо бывши Матери его Марии иосифови, прежде даже не снитися има, обретеся имущи во чреве от Духа свята.</p>
<p>19 Иосиф же муж ея, праведен сый и не хотя ея обличити, восхоте тай пустити ю.</p>
<p>20 Сия же ему помыслившу, се, ангел Господень во сне явися ему, глаголя: иосифе, сыне давидов, не убойся прияти Мариам жены твоея: рождшеебося в ней, от Духа есть свята:</p>
<p>21 родит же сына, и наречеши имя ему Иисус: той бо спасет люди своя от грех их.</p>
<p>22 Сие же все бысть, да сбудется реченное от Господа пророком, глаголющим:</p>
<p>23 се, Дева во чреве приимет и родит сына, и нарекут имя ему еммануил, еже есть сказаемо: с нами Бог.</p>
<p>24 Востав же иосиф от сна, сотвори якоже повеле ему ангел Господень, и прият жену свою,</p>
<p>25 и не знаяше ея, дондеже роди сына своего первенца, и нарече имя ему Иисус.</p>
<h4>2</h4>
<p>1 Иисусу же рождшуся в вифлееме иудейстем во дни ирода царя, се, волсви от восток приидоша во Иерусалим, глаголюще:</p>
<p>2 где есть рождейся Царь иудейский? видехом бо звезду его на востоце и приидохом поклонитися ему.</p>
<p>3 Слышав же ирод царь смутися, и весь Иерусалим с ним.</p>
<p>4 И собрав вся первосвященники и книжники людския, вопрошаше от них: где Христос раждается?</p>
<p>5 Они же рекоша ему: в вифлееме иудейстем, тако бо писано есть пророком:</p>
<p>6 и ты, вифлееме, земле иудова, ни чимже менши еси во владыках иудовых: из тебе бо изыдет вождь, иже упасет люди моя израиля.</p>
<p>7 Тогда ирод тай призва волхвы, и испытоваше от них время явльшияся звезды,</p>
<p>8 и послав их в вифлеем, рече: шедше испытайте известно о отрочати: егда же обрящете, возвестите ми, яко да и аз шед поклонюся ему.</p>
<p>9 Они же послушавше царя, идоша. И се, звезда, юже видеша на востоце, идяше пред ними, дондеже пришедши ста верху, идеже бе отроча.</p>
<p>10 Видевше же звезду, возрадовашася радостию велиею зело,</p>
<p>11 и пришедше в храмину, видеша отроча с Мариею Материю его, и падше поклонишася ему: и отверзше сокровища своя, принесоша ему дары, злато и ливан и смирну.</p>
<p>12 И весть приемше во сне не возвратитися ко ироду, иным путем отидоша во страну свою.</p>
<p>13 Отшедшым же им, се, ангел Господень во сне явися иосифу, глаголя: востав поими отроча и Матерь его, и бежи во египет, и буди тамо, дондеже реку ти: хощет бо ирод искати отрочате, да погубит е.</p>
<p>14 Он же востав, поят отроча и Матерь его нощию, и отиде во египет,</p>
<p>15 и бе тамо до умертвия иродова: да сбудется реченное от Господа пророком, глаголющим: от египта воззвах Сына моего.</p>
<p>16 Тогда ирод видев, яко поруган бысть от волхвов, разгневася зело и послав изби вся дети сущыя в вифлееме и во всех пределех его, от двою лету и нижайше, по времени, еже известно испыта от волхвов.</p>
<p>17 Тогда сбыстся реченное иеремием пророком, глаголющим:</p>
<p>18 глас в раме слышан бысть, плачь и рыдание и вопль мног: рахиль плачущися чад своих, и не хотяше утешитися, яко не суть.</p>
<p>19 Умершу же ироду, се, ангел Господень во сне явися иосифу во египте,</p>
<p>20 глаголя: востав поими отроча и Матерь его и иди в землю израилеву, изомроша бо ищущии души отрочате.</p>
<p>21 Он же востав, поят отроча и Матерь его и прииде в землю израилеву.</p>
<p>22 Слышав же, яко архелай царствует во иудеи вместо ирода отца своего, убояся тамо ити: весть же приемь во сне, отиде в пределы галилейския</p>
<p>23 и пришед вселися во граде нарицаемем назарет: яко да сбудется реченное пророки, яко назорей наречется.</p>
<h4>3</h4>
<p>1 Во дни же оны прииде иоанн креститель, проповедая в пустыни иудейстей</p>
<p>2 и глаголя: покайтеся, приближибося Царствие небесное.</p>
<p>3 Сей бо есть реченный исаием пророком, глаголющим: глас вопиющаго в пустыни: уготовайте путь Господень, правы творите стези его.</p>
<p>4 Сам же иоанн имяше ризу свою от влас велблуждь и пояс усмен о чреслех своих: снедь же его бе пружие и мед дивий.</p>
<p>5 Тогда исхождаше к нему Иерусалима, и вся иудеа, и вся страна иорданская,</p>
<p>6 и крещахуся во иордане от него, исповедающе грехи своя.</p>
<p>7 Видев же (иоанн) многи фарисеи и саддукеи грядущыя на крещение его, рече им: рождения ехиднова, кто сказа вам бежати от будущаго гнева?</p>
<p>8 сотворите убо плод достоин покаяния,</p>
<p>9 и не начинайте глаголати в себе: отца имамы авраама: глаголю бо вам, яко может Бог от камения сего воздвигнути чада аврааму:</p>
<p>10 уже бо и секира при корени древа лежит: всяко убо древо, еже не творит плода добра, посекаемо бывает и во огнь вметаемо:</p>
<p>11 аз убо крещаю вы водою в покаяние: грядый же по мне креплий мене есть, емуже несмь достоин сапоги понести: той вы крестит Духом святым и огнем:</p>
<p>12 емуже лопата в руце его, и отребит гумно свое, и соберет пшеницу свою в житницу, плевы же сожжет огнем негасающим.</p>
<p>13 Тогда приходит Иисус от галилеи на иордан ко иоанну креститися от него.</p>
<p>14 Иоанн же возбраняше ему, глаголя: аз требую тобою креститися, и ты ли грядеши ко мне?</p>
<p>15 Отвещав же Иисус рече к нему: <J>остави ныне: тако бо подобает нам исполнити всяку правду.</J> Тогда остави его.</p>
<p>16 И крестився Иисус взыде абие от воды: и се, отверзошася ему небеса, и виде Духа Божия сходяща яко голубя и грядуща на него.</p>
<p>17 И се, глас с небесе глаголя: сей есть Сын мой возлюбленный, о немже благоволих.</p>
<h4>4</h4>
<p>1 Тогда Иисус возведен бысть Духом в пустыню искуситися от диавола,</p>
<p>2 и постився дний четыредесять и нощий четыредесять, последи взалка.</p>
<p>3 И приступль к нему искуситель рече: аще Сын еси Божий, рцы, да камение сие хлебы будут.</p>
<p>4 Он же отвещав рече: <J>писано есть: не о хлебе единем жив будет человек, но о всяцем глаголголе исходящем изо уст Божиих.</J></p>
<p>5 Тогда поят его диавол во святый град, и постави его на криле церковнем,</p>
<p>6 и глагола ему: аще Сын еси Божий, верзися низу: писано бо есть, яко ангелом своим заповесть о тебе (сохранити тя), и на руках возмут тя, да не когда преткнеши о камень ногу твою.</p>
<p>7 Рече (же) ему Иисус: <J>паки писано есть: не искусиши Господа Бога твоего.</J></p>
<p>8 Паки поят его диавол на гору высоку зело, и показа ему вся царствия мира и славу их,</p>
<p>9 и глагола ему: сия вся тебе дам, аще пад поклонишимися.</p>
<p>10 Тогда глагола ему Иисус: <J>иди за мною, сатано: писано бо есть: Господу Богу твоему поклонишися и тому единому послужиши.</J></p>
<p>11 Тогда остави его диавол, и се, ангели приступиша и служаху ему.</p>
<p>12 Слышав же Иисус, яко иоанн предан бысть, отиде в галилею,</p>
<p>13 и оставль назарет, пришед вселися в капернаум в поморие, в пределех завулоних и неффалимлих:</p>
<p>14 да сбудется реченное исаием пророком, глаголющим:</p>
<p>15 земля завулоня и земля неффалимля, путь моря об он пол иордана, галилеа язык,</p>
<p>16 людие седящии во тме видеша свет велий, и седящым в стране и сени смертней, свет возсия им.</p>
<p>17 Оттоле начат Иисус проповедати и глаголати: <J>покайтеся, приближися бо Царство небесное.</J></p>
<p>18 Ходя же при мори галилейстем, виде два брата, симона глаголемаго петра, и андреа брата его, вметающа мрежи в море, беста бо рыбаря:</p>
<p>19 и глагола има: <J>грядита по мне, и сотворю вы ловца человеком.</J></p>
<p>20 Она же абие оставльша мрежи, по нем идоста.</p>
<p>21 И прешед оттуду, виде ина два брата, иакова зеведеева, и иоанна брата его, в корабли с зеведеом отцем ею, завязующа мрежи своя, и воззва я.</p>
<p>22 Она же абие оставльша корабль и отца своего, по нем идоста.</p>
<p>23 И прохождаше всю галилею Иисус, учя на сонмищих их и проповедая Евангелие Царствия, изцеляя всяк недуг и всяку язю в людех.</p>
<p>24 И изыде слух его по всей сирии: и приведоша к нему вся болящыя, различными недуги и страстьми одержимы, и бесны, и месячныя, и разслабленныя (жилами): и изцели их.</p>
<p>25 И по нем идоша народи мнози от галилеи и десяти град, и от Иерусалима и иудеи, и со онаго полу иордана.</p>
<h4>5</h4>
<p>1 Узрев же народы, взыде на гору: и седшу ему, приступиша к нему ученицы его.</p>
<p>2 И отверз уста своя, учаше их, глаголя:</p>
<p>3 <J>блажени нищии духом: яко тех есть Царствие небесное.</J></p>
<p>4 <J>Блажени плачущии: яко тии утешатся.</J></p>
<p>5 <J>Блажени кротцыи: яко тии наследят землю.</J></p>
<p>6 <J>Блажени алчущии и жаждущии правды: яко тии насытятся.</J></p>
<p>7 <J>Блажени милостивии: яко тии помиловани будут.</J></p>
<p>8 <J>Блажени честии сердцем: яко тии Бога узрят.</J></p>
<p>9 <J>Блажени миротворцы: яко тии сынове Божии нарекутся.</J></p>
<p>10 <J>Блажени изгнани правды ради: яко тех есть Царствие небесное.</J></p>
<p>11 <J>Блажени есте, егда поносят вам, и ижденут, и рекут всяк зол глагол на вы лжуще, мене ради:</J></p>
<p>12 <J>радуйтеся и веселитеся, яко мзда ваша многа на небесех: тако бо изгнаша пророки, иже (беша) прежде вас.</J></p>
<p>13 <J>Вы есте соль земли: аще же соль обуяет, чим осолится? ни во чтоже будет ктому, точию да изсыпана будет вон и попираема человеки.</J></p>
<p>14 <J>Вы есте свет мира: не может град укрытися верху горы стоя:</J></p>
<p>15 <J>ниже вжигают светилника и поставляют его под спудом, но на свещнице, и светит всем, иже в храмине (суть).</J></p>
<p>16 <J>Тако да просветится свет ваш пред человеки, яко да видят ваша добрая дела и прославят Отца вашего, иже на небесех.</J></p>
<p>17 <J>(Да) не мните, яко приидох разорити закон, или пророки: не приидох разорити, но исполнити.</J></p>
<p>18 <J>Аминь бо глаголю вам: дондеже прейдет небо и земля, иота едина, или едина черта не прейдет от закона, дондеже вся будут.</J></p>
<p>19 <J>Иже аще разорит едину заповедий сих малых и научит тако человеки, мний наречется в Царствии небеснем: а иже сотворит и научит, сей велий наречется в Царствии небеснем.</J></p>
<p>20 <J>глаголю бо вам, яко аще не избудет правда ваша паче книжник и фарисей, не внидете в Царствие небесное.</J></p>
<p>21 <J>Слышасте, яко речено бысть древним: не убиеши: иже (бо) аще убиет, повинен есть суду.</J></p>
<p>22 <J>Аз же глаголю вам, яко всяк гневаяйся на брата своего всуе повинен есть суду: иже бо аще речет брату своему: рака, повинен есть сонмищу: а иже речет: уроде, повинен есть геенне огненней.</J></p>
<p>23 <J>Аще убо принесеши дар твой ко олтарю и ту помянеши, яко брат твой имать нечто на тя:</J></p>
<p>24 <J>остави ту дар твой пред олтарем и шед прежде смирися с братом твоим, и тогда пришед принеси дар твой.</J></p>
<p>25 <J>Буди увещаваяся с соперником твоим скоро, дондеже еси на пути с ним, да не предаст тебе соперник судии, и судия тя предаст слузе, и в темницу ввержен будеши:</J></p>
<p>26 <J>аминь глаголю тебе: не изыдеши оттуду, дондеже воздаси последний кодрант.</J></p>
<p>27 <J>Слышасте, яко речено бысть древним: не прелюбы сотвориши.</J></p>
<p>28 <J>Аз же глаголю вам, яко всяк, иже воззрит на жену ко еже вожделети ея, уже любодействова с нею в сердцы своем:</J></p>
<p>29 <J>аще же око твое десное соблажняет тя, изми е и верзи от себе: уне бо ти есть, да погибнет един от уд твоих, а не все тело твое ввержено будет в геенну (огненную):</J></p>
<p>30 <J>и аще десная твоя рука соблажняет тя, усецы ю и верзи от себе: уне бо ти есть, да погибнет един от уд твоих, а не все тело твое ввержено будет в геенну.</J></p>
<p>31 <J>Речено же бысть, яко иже аще пустит жену свою, да даст ей книгу распустную.</J></p>
<p>32 <J>Аз же глаголю вам, яко всяк отпущаяй жену свою, разве словесе любодейнаго, творит ю прелюбодействовати: и иже пущеницу поймет, прелюбодействует.</J></p>
<p>33 <J>Паки слышасте, яко речено бысть древним: не во лжу кленешися, воздаси же Господеви клятвы твоя.</J></p>
<p>34 <J>Аз же глаголю вам не клятися всяко: ни небом, яко престол есть Божий:</J></p>
<p>35 <J>ни землею, яко подножие есть ногама его: ни Иерусалимом, яко град есть великаго Царя:</J></p>
<p>36 <J>ниже главою твоею кленися, яко не можеши власа единаго бела или черна сотворити:</J></p>
<p>37 <J>буди же слово ваше: ей, ей: ни, ни: лишше же сею от неприязни есть.</J></p>
<p>38 <J>Слышасте, яко речено бысть: око за око, и зуб за зуб.</J></p>
<p>39 <J>Аз же глаголю вам не противитися злу: но аще тя кто ударит в десную твою ланиту, обрати ему и другую:</J></p>
<p>40 <J>и хотящему судитися с тобою и ризу твою взяти, отпусти ему и срачицу:</J></p>
<p>41 <J>и аще кто тя поймет по силе поприще едино, иди с ним два.</J></p>
<p>42 <J>Просящему у тебе дай, и хотящаго от тебе заяти не отврати.</J></p>
<p>43 <J>Слышасте, яко речено есть: возлюбиши искренняго твоего и возненавидиши врага твоего.</J></p>
<p>44 <J>Аз же глаголю вам: любите враги вашя, благословите кленущыя вы, добро творите ненавидящым вас, и молитеся за творящих вам напасть и изгонящыя вы,</J></p>
<p>45 <J>яко да будете сынове Отца вашего, иже есть на небесех: яко солнце свое сияет на злыя и благия и дождит на праведныя и на неправедныя.</J></p>
<p>46 <J>Аще бо любите любящих вас, кую мзду имате? не и мытари ли тожде творят?</J></p>
<p>47 <J>И аще целуете други вашя токмо, что лишше творите? не и язычницы ли такожде творят?</J></p>
<p>48 <J>Будите убо вы совершени, якоже Отец ваш небесный совершен есть.</J></p>
<h4>6</h4>
<p>1 <J>Внемлите милостыни вашея не творити пред человеки, да видими будете ими: аще ли же ни, мзды не имате от Отца вашего, иже есть на небесех.</J></p>
<p>2 <J>Егда убо твориши милостыню, не воструби пред собою, якоже лицемери творят в сонмищих и в стогнах, яко да прославятся от человек. Аминь глаголю вам, восприемлют мзду свою.</J></p>
<p>3 <J>Тебе же творящу милостыню, да не увесть шуйца твоя, что творит десница твоя,</J></p>
<p>4 <J>яко да будет милостыня твоя в тайне: и Отец твой, видяй в тайне, той воздаст тебе яве.</J></p>
<p>5 <J>И егда молишися, не буди якоже лицемери, яко любят в сонмищих и в стогнах путий стояще молитися, яко да явятся человеком. Аминь глаголю вам, яко восприемлют мзду свою.</J></p>
<p>6 <J>Ты же, егда молишися, вниди в клеть твою, и затворив двери твоя, помолися Отцу твоему, иже в тайне: и Отец твой, видяй в тайне, воздаст тебе яве.</J></p>
<p>7 <J>Молящеся же не лишше глаголите, якоже язычницы: мнят бо, яко во многоглаголании своем услышани будут:</J></p>
<p>8 <J>не подобитеся убо им: весть бо Отец ваш, ихже требуете, прежде прошения вашего.</J></p>
<p>9 <J>Сице убо молитеся вы: Отче наш, иже еси на небесех, да святится имя твое:</J></p>
<p>10 <J>да приидет Царствие твое: да будет воля твоя, яко на небеси, и на земли:</J></p>
<p>11 <J>хлеб наш насущный даждь нам днесь:</J></p>
<p>12 <J>и остави нам долги нашя, яко и мы оставляем должником нашым:</J></p>
<p>13 <J>и не введи нас в напасть, но избави нас от лукаваго: яко твое есть Царствие и сила и слава во веки. Аминь.</J></p>
<p>14 <J>Аще бо отпущаете человеком согрешения их, отпустит и вам Отец ваш небесный:</J></p>
<p>15 <J>аще ли не отпущаете человеком согрешения их, ни Отец ваш отпустит вам согрешений ваших.</J></p>
<p>16 <J>Егда же поститеся, не будите якоже лицемери сетующе: помрачают бо лица своя, яко да явятся человеком постящеся. Аминь глаголю вам, яко восприемлют мзду свою.</J></p>
<p>17 <J>Ты же постяся помажи главу твою, и лице твое умый,</J></p>
<p>18 <J>яко да не явишися человеком постяся, но Отцу твоему, иже в тайне: и Отец твой, видяй в тайне, воздаст тебе яве.</J></p>
<p>19 <J>Не скрывайте себе сокровищ на земли, идеже червь и тля тлит, и идеже татие подкопывают и крадут:</J></p>
<p>20 <J>скрывайте же себе сокровище на небеси, идеже ни червь, ни тля тлит, и идеже татие не подкопывают, ни крадут:</J></p>
<p>21 <J>идеже бо есть сокровище ваше, ту будет и сердце ваше.</J></p>
<p>22 <J>Светилник телу есть око. Аще убо будет око твое просто, все тело твое светло будет:</J></p>
<p>23 <J>аще ли око твое лукаво будет, все тело твое темно будет. Аще убо свет, иже в тебе, тма есть, то тма кольми?</J></p>
<p>24 <J>Никтоже может двема господинома работати: любо единаго возлюбит, а другаго возненавидит: или единаго держится, о друзем же нерадити начнет. Не можете Богу работати и мамоне.</J></p>
<p>25 <J>Сего ради глаголю вам: не пецытеся душею вашею, что ясте, или что пиете: ни телом вашим, во что облечетеся. Не душа ли болши есть пищи, и тело одежди?</J></p>
<p>26 <J>Воззрите на птицы небесныя, яко не сеют, ни жнут, ни собирают в житницы, и Отец ваш небесный питает их. Не вы ли паче лучши их есте?</J></p>
<p>27 <J>Кто же от вас пекийся может приложити возрасту своему лакоть един?</J></p>
<p>28 <J>И о одежди что печетеся? Смотрите крин селных, како растут: не труждаются, ни прядут:</J></p>
<p>29 <J>глаголю же вам, яко ни соломон во всей славе своей облечеся, яко един от сих:</J></p>
<p>30 <J>аще же сено селное, днесь суще и утре в пещь вметаемо, Бог тако одевает, не много ли паче вас, маловери?</J></p>
<p>31 <J>Не пецытеся убо, глаголюще: что ямы, или что пием, или чим одеждемся?</J></p>
<p>32 <J>Всех бо сих языцы ищут: весть бо Отец ваш небесный, яко требуете сих всех.</J></p>
<p>33 <J>Ищите же прежде Царствия Божия и правды его, и сия вся приложатся вам.</J></p>
<p>34 <J>Не пецытеся убо на утрей, утрений бо собою печется: довлеет дневи злоба его.</J></p>
<h4>7</h4>
<p>1 <J>Не судите, да не судими будете:</J></p>
<p>2 <J>имже бо судом судите, судят вам: и в нюже меру мерите, возмерится вам.</J></p>
<p>3 <J>Что же видиши сучец, иже во оце брата твоего, бервна же, еже есть во оце твоем, не чуеши?</J></p>
<p>4 <J>Или како речеши брату твоему: остави, да изму сучец из очесе твоего: и се, бервно во оце твоем?</J></p>
<p>5 <J>Лицемере, изми первее бервно из очесе твоего, и тогда узриши изяти сучец из очесе брата твоего.</J></p>
<p>6 <J>Не дадите святая псом, ни пометайте бисер ваших пред свиниями, да не поперут их ногами своими и вращшеся расторгнут вы.</J></p>
<p>7 <J>Просите, и дастся вам: ищите, и обрящете: толцыте, и отверзется вам:</J></p>
<p>8 <J>всяк бо просяй приемлет, и ищяй обретает, и толкущему отверзется.</J></p>
<p>9 <J>Или кто есть от вас человек, егоже аще воспросит сын его хлеба, еда камень подаст ему?</J></p>
<p>10 <J>Или аще рыбы просит, еда змию подаст ему?</J></p>
<p>11 <J>Аще убо вы, лукави суще, умеете даяния блага даяти чадом вашым, кольми паче Отец ваш небесный даст блага просящым у него.</J></p>
<p>12 <J>Вся убо, елика аще хощете, да творят вам человецы, тако и вы творите им: се бо есть закон и пророцы.</J></p>
<p>13 <J>Внидите узкими враты: яко пространная врата и широкий путь вводяй в пагубу, и мнози суть входящии им:</J></p>
<p>14 <J>что узкая врата, и тесный путь вводяй в живот, и мало их есть, иже обретают его.</J></p>
<p>15 <J>Внемлите же от лживых пророк, иже приходят к вам во одеждах овчих, внутрь же суть волцы хищницы:</J></p>
<p>16 <J>от плод их познаете их. Еда о‹емлют от терния грозды, или от репия смоквы?</J></p>
<p>17 <J>Тако всяко древо доброе плоды добры творит, а злое древо плоды злы творит:</J></p>
<p>18 <J>не может древо добро плоды злы творити, ни древо зло плоды добры творити.</J></p>
<p>19 <J>Всяко убо древо, еже не творит плода добра, посекают е и во огнь вметают.</J></p>
<p>20 <J>Темже убо от плод их познаете их.</J></p>
<p>21 <J>Не всяк глаголяй ми: Господи, Господи, внидет в Царствие небесное: но творяй волю Отца моего, иже есть на небесех.</J></p>
<p>22 <J>Мнози рекут мне во он день: Господи, Господи, не в твое ли имя пророчествовахом, и твоим именем бесы изгонихом, и твоим именем силы многи сотворихом?</J></p>
<p>23 <J>И тогда исповем им, яко николиже знах вас: отидите от мене, делающии беззаконие.</J></p>
<p>24 <J>Всяк убо, иже слышит словеса моя сия и творит я, уподоблю его мужу мудру, иже созда храмину свою на камени:</J></p>
<p>25 <J>и сниде дождь, и приидоша реки, и возвеяша ветри, и нападоша на храмину ту: и не падеся, основана бо бе на камени.</J></p>
<p>26 <J>И всяк слышай словеса моя сия, и не творя их, уподобится мужу уродиву, иже созда храмину свою на песце:</J></p>
<p>27 <J>и сниде дождь, и приидоша реки, и возвеяша ветри, и опрошася храмине той, и падеся: и бе разрушение ея велие.</J></p>
<p>28 И бысть егда сконча Иисус словеса сия, дивляхуся народи о учении его:</p>
<p>29 бе бо учя их яко власть имея, и не яко книжницы (и фарисее).</p>
<h4>8</h4>
<p>1 Сшедшу же ему с горы, вслед его идяху народи мнози.</p>
<p>2 И се, прокажен пришед кланяшеся ему, глаголя: Господи, аще хощеши, можеши мя очистити.</p>
<p>3 И простер руку Иисус, коснуся ему, глаголя: <J>хощу, очистися.</J> И абие очистися ему проказа.</p>
<p>4 И глагола ему Иисус: <J>виждь, ни комуже повеждь: но шед покажися иереови и принеси дар, егоже повеле (в законе) моисей, во свидетелство им.</J></p>
<p>5 Вшедшу же ему в капернаум, приступи к нему сотник, моля его</p>
<p>6 и глаголя: Господи, отрок мой лежит в дому разслаблен, люте стражда.</p>
<p>7 И глагола ему Иисус: <J>аз пришед изцелю его.</J></p>
<p>8 И отвещав сотник, рече (ему): Господи, несмь достоин, да под кров мой внидеши: но токмо рцы слово, и изцелеет отрок мой:</p>
<p>9 ибо аз человек есмь под властию, имый под собою воины: и глаголю сему: иди, и идет: и другому: прииди, и приходит: и рабу моему: сотвори сие, и сотворит.</p>
<p>10 Слышав же Иисус, удивися, и рече грядущым по нем: <J>аминь глаголю вам: ни во израили толики веры обретох.</J></p>
<p>11 <J>глаголю же вам, яко мнози от восток и запад приидут и возлягут со авраамом и исааком и иаковом во Царствии небеснем:</J></p>
<p>12 <J>сынове же царствия изгнани будут во тму кромешнюю: ту будет плачь и скрежет зубом.</J></p>
<p>13 И рече Иисус сотнику: <J>иди, и якоже веровал еси, буди тебе. И изцеле отрок его в той час.</J></p>
<p>14 И пришед Иисус в дом петров, виде тещу его лежащу и огнем жегому,</p>
<p>15 и прикоснуся руце ея, и остави ю огнь: и воста и служаше ему.</p>
<p>16 Позде же бывшу, приведоша к нему бесны многи: и изгна духи словом и вся болящыя изцели:</p>
<p>17 да сбудется реченное исаием пророком, глаголющим: той недуги нашя прият и болезни понесе.</p>
<p>18 Видев же Иисус многи народы окрест себе, повеле (учеником) ити на он пол.</p>
<p>19 И приступль един книжник, рече ему: учителю, иду по тебе, аможе аще идеши.</p>
<p>20 глагола ему Иисус: <J>лиси язвины имут, и птицы небесныя гнезда: Сын же Человеческий не имать где главы подклонити.</J></p>
<p>21 Другий же от ученик его рече ему: Господи, повели ми прежде ити и погребсти отца моего.</p>
<p>22 Иисус же рече ему: <J>гряди по мне и остави мертвых погребсти своя мертвецы.</J></p>
<p>23 И влезшу ему в корабль, по нем идоша ученицы его.</p>
<p>24 И се, трус велик бысть в мори, якоже кораблю покрыватися волнами: той же спаше.</p>
<p>25 И пришедше ученицы его возбудиша его, глаголюще: Господи, спаси ны, погибаем.</p>
<p>26 И глагола им: <J>что страшливи есте, маловери?</J> Тогда востав запрети ветром и морю, и бысть тишина велия.</p>
<p>27 Человецы же чудишася, глаголюще: кто есть сей, яко и ветри и море послушают его?</p>
<p>28 И пришедшу ему на он пол, в страну гергесинскую, сретоста его два бесна от гроб исходяща, люта зело, яко не мощи ни кому минути путем тем.</p>
<p>29 И се, возописта глаголюща: что нама и тебе, Иисусе Сыне Божий? пришел еси семо прежде времене мучити нас.</p>
<p>30 Бяше же далече от нею стадо свиний много пасомо.</p>
<p>31 Беси же моляху его, глаголюще: аще изгониши ны, повели нам ити в стадо свиное.</p>
<p>32 И рече им: <J>идите.</J> Они же изшедше идоша в стадо свиное: и се, (абие) устремися стадо все по брегу в море, и утопоша в водах.</p>
<p>33 Пасущии же бежаша, и шедше во град, возвестиша вся, и о бесною.</p>
<p>34 И се, весь град изыде в сретение Иисусови: и видевше его, молиша, яко дабы прешел от предел их.</p>
<h4>9</h4>
<p>1 И влез в корабль, прейде и прииде во свой град.</p>
<p>2 И се, принесоша ему разслаблена (жилами), на одре лежаща: и видев Иисус веру их, рече разслабленному: <J>дерзай, чадо, отпущаются ти греси твои.</J></p>
<p>3 И се, нецыи от книжник реша в себе: сей хулит.</p>
<p>4 И видев Иисус помышления их, рече: <J>вскую вы мыслите лукавая в сердцах своих?</J></p>
<p>5 <J>что бо есть удобее рещи: отпущаются ти греси: или рещи: востани и ходи?</J></p>
<p>6 <J>но да увесте, яко власть имать Сын Человеческий на земли отпущати грехи:</J> тогда глагола разслабленному: <J>востани, возми твой одр и иди в дом твой.</J></p>
<p>7 И востав, (взем одр свой,) иде в дом свой.</p>
<p>8 Видевше же народи чудишася и прославиша Бога, давшаго власть таковую человеком.</p>
<p>9 И преходя Иисус оттуду, виде человека седяща на мытнице, матфеа глаголема: и глагола ему: <J>по мне гряди.</J> И востав по нем иде.</p>
<p>10 И бысть ему возлежащу в дому, и се, мнози мытари и грешницы пришедше возлежаху со Иисусом и со ученики его.</p>
<p>11 И видевше фарисее, глаголаху учеником его: почто с мытари и грешники учитель ваш яст и пиет?</p>
<p>12 Иисус же слышав рече им: <J>не требуют здравии врача, но болящии:</J></p>
<p>13 <J>шедше же научитеся, что есть: милости хощу, а не жертвы? не приидох бо призвати праведники, но грешники на покаяние.</J></p>
<p>14 Тогда приступиша к нему ученицы иоанновы, глаголюще: почто мы и фарисее постимся много, ученицы же твои не постятся?</p>
<p>15 И рече им Иисус: <J>еда могут сынове брачнии плакати, елико время с ними есть жених? Приидут же дние, егда отимется от них жених, и тогда постятся.</J></p>
<p>16 <J>Никтоже бо приставляет приставления плата небелена ризе ветсе: возмет бо кончину свою от ризы, и горша дира будет.</J></p>
<p>17 <J>Ниже вливают вина нова в мехи ветхи: аще ли же ни, то просадятся меси, и вино пролиется, и меси погибнут: но вливают вино ново в мехи новы, и обое соблюдется.</J></p>
<p>18 Сия ему глаголющу к ним, се, князь некий пришед кланяшеся ему, глаголя, яко дщи моя ныне умре: но пришед возложи на ню руку твою, и оживет.</p>
<p>19 И востав Иисус по нем иде, и ученицы его.</p>
<p>20 И се, жена кровоточива дванадесяте лет, приступльши созади, прикоснуся воскрилию ризы его,</p>
<p>21 глаголаше бо в себе: аще токмо прикоснуся ризе его, спасена буду.</p>
<p>22 Иисус же обращься и видев ю, рече: <J>дерзай, дщи, вера твоя спасе тя.</J> И спасена бысть жена от часа того.</p>
<p>23 И пришед Иисус в дом княжь, и видев сопцы и народ молвящь,</p>
<p>24 глагола им: <J>отидите, не умре бо девица, но спит.</J> И ругахуся ему.</p>
<p>25 Егда же изгнан бысть народ, вшед ят ю за руку: и воста девица.</p>
<p>26 И изыде весть сия по всей земли той.</p>
<p>27 И преходящу оттуду Иисусови, по нем идоста два слепца, зовуща и глаголюща: помилуй ны, (Иисусе) Сыне давидов.</p>
<p>28 Пришедшу же ему в дом, приступиста к нему слепца, и глагола има Иисус: <J>веруета ли, яко могу сие сотворити?</J> Глаголаста ему: ей, Господи.</p>
<p>29 Тогда прикоснуся очию их, глаголя: <J>по вере ваю буди вама.</J></p>
<p>30 И отверзостася очи има: и запрети има Иисус, глаголя: <J>блюдита, да никтоже увесть.</J></p>
<p>31 Она же изшедша прослависта его по всей земли той.</p>
<p>32 Тема же исходящема, се, приведоша к нему человека нема беснуема.</p>
<p>33 И изгнану бесу, проглагола немый. И дивишася народи, глаголюще, яко николиже явися тако во израили.</p>
<p>34 Фарисее же глаголаху: о князи бесовстем изгонит бесы.</p>
<p>35 И прохождаше Иисус грады вся и веси, учя на сонмищих их, и проповедая Евангелие Царствия, и целя всяк недуг и всяку язю в людех.</p>
<p>36 Видев же народы, милосердова о них, яко бяху смятени и отвержени, яко овцы не имущыя пастыря.</p>
<p>37 Тогда глагола учеником своим: <J>жатва убо многа, делателей же мало:</J></p>
<p>38 <J>молитеся убо Господину жатвы, яко да изведет делатели на жатву свою.</J></p>
<h4>10</h4>
<p>1 И призва обанадесять ученики своя, даде им власть на дусех нечистых, яко да изгонят их, и целити всяк недуг и всяку болезнь.</p>
<p>2 Дванадесятих же апостолов имена суть сия: первый симон, иже нарицается петр, и андрей брат его: иаков зеведеев и иоанн брат его:</p>
<p>3 филипп и варфоломей: фома и матфей мытарь: иаков алфеев и леввей, нареченный фаддей:</p>
<p>4 симон кананит и иуда искариотский, иже и предаде его.</p>
<p>5 Сия обанадесять посла Иисус, заповеда им, глаголя: <J>на путь язык не идите и во град самарянский не внидите:</J></p>
<p>6 <J>идите же паче ко овцам погибшым дому израилева:</J></p>
<p>7 <J>ходяще же проповедуйте, глаголюще, яко приближися Царствие небесное:</J></p>
<p>8 <J>болящыя изцеляйте, прокаженныя очищайте, мертвыя воскрешайте, бесы изгоняйте: туне приясте, туне дадите.</J></p>
<p>9 <J>Не стяжите злата, ни сребра, ни меди при поясех ваших,</J></p>
<p>10 <J>ни пиры в путь, ни двою ризу, ни сапог, ни жезла: достоин бо есть делатель мзды своея.</J></p>
<p>11 <J>В оньже аще (колиждо) град или весь внидете, испытайте, кто в нем достоин есть, и ту пребудите, дондеже изыдете:</J></p>
<p>12 <J>входяще же в дом целуйте его, глаголюще: мир дому сему:</J></p>
<p>13 <J>и аще убо будет дом достоин, приидет мир ваш нань: аще ли же не будет достоин, мир ваш к вам возвратится.</J></p>
<p>14 <J>И иже аще не приимет вас, ниже послушает словес ваших, исходяще из дому или из града того, оттрясите прах ног ваших:</J></p>
<p>15 <J>аминь глаголю вам: отраднее будет земли содомстей и гоморрстей в день судный, неже граду тому.</J></p>
<p>16 <J>Се, аз посылаю вас яко овцы посреде волков: будите убо мудри яко змия, и цели яко голубие.</J></p>
<p>17 <J>Внемлите же от человек: предадят бо вы на сонмы, и на соборищих их биют вас,</J></p>
<p>18 <J>и пред владыки же и цари ведени будете мене ради, во свидетелство им и языком.</J></p>
<p>19 <J>Егда же предают вы, не пецытеся, како или что возглаголете: дастбося вам в той час, что возглаголете:</J></p>
<p>20 <J>не вы бо будете глаголющии, но Дух Отца вашего глаголяй в вас.</J></p>
<p>21 <J>Предаст же брат брата на смерть, и отец чадо: и востанут чада на родители и убиют их:</J></p>
<p>22 <J>и будете ненавидими всеми имене моего ради: претерпевый же до конца, той спасен будет.</J></p>
<p>23 <J>Егда же гонят вы во граде сем, бегайте в другий. Аминь бо глаголю вам: не имате скончати грады израилевы, дондеже приидет Сын Человеческий.</J></p>
<p>24 <J>Несть ученик над учителя (своего), ниже раб над господина своего:</J></p>
<p>25 <J>довлеет ученику, да будет яко учитель его, и раб яко господь его. Аще господина дому веельзевула нарекоша, кольми паче домашния его?</J></p>
<p>26 <J>Не убойтеся убо их: ничтоже бо есть покровено, еже не открыется, и тайно, еже не уведено будет.</J></p>
<p>27 <J>Еже глаголю вам во тме, рцыте во свете: и еже во ушы слышите, проповедите на кровех.</J></p>
<p>28 <J>И не убойтеся от убивающих тело, души же не могущих убити: убойтеся же паче могущаго и душу и тело погубити в геенне.</J></p>
<p>29 <J>Не две ли птице ценитеся единому ассарию? и ни едина от них падет на земли без Отца вашего:</J></p>
<p>30 <J>вам же и власи главнии вси изочтени суть:</J></p>
<p>31 <J>не убойтеся убо: мнозех птиц лучши есте вы.</J></p>
<p>32 <J>Всяк убо иже исповесть мя пред человеки, исповем его и аз пред Отцем моим, иже на небесех:</J></p>
<p>33 <J>а иже отвержется мене пред человеки, отвергуся его и аз пред Отцем моим, иже на небесех.</J></p>
<p>34 <J>Не мните, яко приидох воврещи мир на землю: не приидох воврещи мир, но мечь:</J></p>
<p>35 <J>приидох бо разлучити человека на отца своего, и дщерь на матерь свою, и невесту на свекровь свою.</J></p>
<p>36 <J>И врази человеку домашнии его.</J></p>
<p>37 <J>Иже любит отца или матерь паче мене, несть мене достоин: и иже любит сына или дщерь паче мене, несть мене достоин:</J></p>
<p>38 <J>и иже не приимет креста своего и вслед мене грядет, несть мене достоин.</J></p>
<p>39 <J>Обретый душу свою погубит ю: а иже погубит душу свою мене ради, обрящет ю.</J></p>
<p>40 <J>Иже вас приемлет, мене приемлет: и иже приемлет мене, приемлет пославшаго мя:</J></p>
<p>41 <J>приемляй пророка во имя пророчо, мзду пророчу приимет: и приемляй праведника во имя праведничо, мзду праведничу приимет:</J></p>
<p>42 <J>и иже аще напоит единаго от малых сих чашею студены воды токмо, во имя ученика, аминь глаголю вам, не погубит мзды своея.</J></p>
<h4>11</h4>
<p>1 И бысть, егда соверши Иисус заповедая обеманадесяте ученикома своима, прейде оттуду учити и проповедати во градех их.</p>
<p>2 Иоанн же слышав во узилищи дела Христова, посла два от ученик своих,</p>
<p>3 рече ему: ты ли еси грядый, или иного чаем?</p>
<p>4 И отвещав Иисус рече има: <J>шедша возвестита иоаннови, яже слышита и видита:</J></p>
<p>5 <J>слепии прозирают и хромии ходят, прокаженнии очищаются и глусии слышат, мертвии востают и нищии благовествуют:</J></p>
<p>6 <J>и блажен есть, иже аще не соблазнится о мне.</J></p>
<p>7 Тема же исходящема, начат Иисус народом глаголати о иоанне: <J>чесо изыдосте в пустыню видети? трость ли ветром колеблему?</J></p>
<p>8 <J>Но чесо изыдосте видети? человека ли в мягки ризы облеченна? Се, иже мягкая носящии, в домех царских суть.</J></p>
<p>9 <J>Но чесо изыдосте видети? пророка ли? Ей, глаголю вам, и лишше пророка.</J></p>
<p>10 <J>Сей бо есть, о немже есть писано: се, аз посылаю ангела моего пред лицем твоим, иже уготовит путь твой пред тобою.</J></p>
<p>11 <J>Аминь глаголю вам, не воста в рожденных женами болий иоанна крестителя: мний же во Царствии небеснем болий его есть.</J></p>
<p>12 <J>От дний же иоанна крестителя доселе Царствие небесное нудится, и нуждницы восхищают е:</J></p>
<p>13 <J>вси бо пророцы и закон до иоанна прорекоша.</J></p>
<p>14 <J>И аще хощете прияти, той есть илиа хотяй приити:</J></p>
<p>15 <J>имеяй ушы слышати да слышит.</J></p>
<p>16 <J>Кому же уподоблю род сей? Подобен есть детем седящым на торжищих, и возглашающым другом своим</J></p>
<p>17 <J>и глаголющым: пискахом вам, и не плясасте: плакахом вам, и не рыдасте.</J></p>
<p>18 <J>Прииде бо иоанн ни ядый, ни пияй: и глаголют: беса имать.</J></p>
<p>19 <J>Прииде Сын Человеческий ядый и пияй: и глаголют: се, человек ядца и винопийца, мытарем друг и грешником. И оправдися премудрость от чад своих.</J></p>
<p>20 Тогда начат Иисус поношати градовом, в нихже быша множайшыя силы его, зане не покаяшася:</p>
<p>21 <J>горе тебе, хоразине, горе тебе, вифсаидо: яко аще в тире и сидоне быша силы были бывшыя в вас, древле убо во вретищи и пепеле покаялися быша:</J></p>
<p>22 <J>обаче глаголю вам тиру и сидону отраднее будет в день судный, неже вам.</J></p>
<p>23 <J>И ты, капернауме, иже до небес вознесыйся, до ада снидеши: зане аще в содомех быша силы были бывшыя в тебе, пребыли убо быша до днешняго дне:</J></p>
<p>24 <J>обаче глаголю вам, яко земли содомстей отраднее будет в день судный, неже тебе.</J></p>
<p>25 В то время отвещав Иисус рече: <J>исповедаютися, Отче, Господи небесе и земли, яко утаил еси сия от премудрых и разумных и открыл еси та младенцем:</J></p>
<p>26 <J>ей, Отче, яко тако бысть благоволение пред тобою.</J></p>
<p>27 <J>Вся мне предана суть Отцем моим: и никтоже знает Сына, токмо Отец: ни Отца кто знает, токмо Сын, и емуже аще волит Сын открыти.</J></p>
<p>28 <J>Приидите ко мне вси труждающиися и обремененнии, и аз упокою вы:</J></p>
<p>29 <J>возмите иго мое на себе и научитеся от мене, яко кроток есмь и смирен сердцем: и обрящете покой душам вашым:</J></p>
<p>30 <J>иго бо мое благо, и бремя мое легко есть.</J></p>
<h4>12</h4>
<p>1 В то время иде Иисус в субботы сквозе сеяния: ученицы же его взалкаша и начаша востерзати класы и ясти.</p>
<p>2 Фарисее же видевше реша ему: се, ученицы твои творят, егоже не достоит творити в субботу.</p>
<p>3 Он же рече им: <J>несте ли чли, что сотвори давид, егда взалка сам и сущии с ним?</J></p>
<p>4 <J>како вниде в храм Божий и хлебы предложения снеде, ихже не достойно бе ему ясти, ни сущым с ним, токмо иереем единым?</J></p>
<p>5 <J>или несте чли в законе, яко в субботы священницы в церкви субботы сквернят и неповинни суть?</J></p>
<p>6 <J>глаголю же вам, яко церкве боле есть зде:</J></p>
<p>7 <J>аще ли бысте ведали, что есть: милости хощу, а не жертвы, николиже убо бысте осуждали неповинных:</J></p>
<p>8 <J>господь бо есть и субботы Сын Человеческий.</J></p>
<p>9 И прешед оттуду, прииде на сонмище их.</p>
<p>10 И се, человек бе ту, руку имый суху. И вопросиша его, глаголюще: аще достоит в субботы целити? да на него возглаголют.</p>
<p>11 Он же рече им: <J>кто есть от вас человек, иже имать овча едино, и аще впадет сие в субботы в яму, не имет ли е и измет?</J></p>
<p>12 <J>кольми убо лучши есть человек овчате? темже достоит в субботы добро творити.</J></p>
<p>13 Тогда глагола человеку: <J>простри руку твою.</J> И простре: и утвердися цела яко другая.</p>
<p>14 Фарисее же шедше совет сотвориша на него, како его погубят. Иисус же разумев отиде оттуду.</p>
<p>15 И по нем идоша народи мнози, и изцели их всех:</p>
<p>16 и запрети им, да не яве его творят:</p>
<p>17 яко да сбудется реченное исаием пророком, глаголющим:</p>
<p>18 се, отрок мой, егоже изволих, возлюбленный мой, наньже благоволи душа моя: положу Дух мой на нем, и суд языком возвестит:</p>
<p>19 не преречет, ни возопиет, ниже услышит кто на распутиих гласа его:</p>
<p>20 трости сокрушенны не преломит и лена внемшася не угасит, дондеже изведет в победу суд:</p>
<p>21 и на имя его языцы уповати имут.</p>
<p>22 Тогда приведоша к нему беснующася слепа и нема: и изцели его, яко слепому и немому глаголати и глядати.</p>
<p>23 И дивляхуся вси народи глаголюще: еда сей есть (Христос) Сын давидов?</p>
<p>24 Фарисее же слышавше реша: сей не изгонит бесы, токмо о веельзевуле князи бесовстем.</p>
<p>25 Ведый же Иисус мысли их, рече им: <J>всякое царство раздельшееся на ся запустеет, и всяк град или дом разделивыйся на ся не станет.</J></p>
<p>26 <J>И аще сатана сатану изгонит, на ся разделился есть: како убо станет царство его?</J></p>
<p>27 <J>И аще аз о веельзевуле изгоню бесы, сынове ваши о ком изгонят? сего ради тии вам будут судии.</J></p>
<p>28 <J>Аще ли же аз о Дусе Божии изгоню бесы, убо постиже на вас Царствие Божие.</J></p>
<p>29 <J>Или како может кто внити в дом крепкаго и сосуды его расхитити, аще не первее свяжет крепкаго, и тогда дом его расхитит?</J></p>
<p>30 <J>Иже несть со мною, на мя есть: и иже не собирает со мною, расточает.</J></p>
<p>31 <J>Сего ради глаголю вам: всяк грех и хула отпустится человеком: а яже на Духа хула не отпустится человеком:</J></p>
<p>32 <J>и иже аще речет слово на Сына Человеческаго, отпустится ему: а иже речет на Духа святаго, не отпустится ему ни в сей век, ни в будущий.</J></p>
<p>33 <J>Или сотворите древо добро и плод его добр: или сотворите древо зло и плод его зол: от плода бо древо познано будет.</J></p>
<p>34 <J>Порождения ехиднова, како можете добро глаголати, зли суще? От избытка бо сердца уста глаголют.</J></p>
<p>35 <J>Благий человек от благаго сокровища износит благая: и лукавый человек от лукаваго сокровища износит лукавая.</J></p>
<p>36 <J>глаголю же вам, яко всяко слово праздное, еже аще рекут человецы, воздадят о нем слово в день судный:</J></p>
<p>37 <J>от словес бо своих оправдишися и от словес своих осудишися.</J></p>
<p>38 Тогда отвещаша нецыи от книжник и фарисей, глаголюще: учителю, хощем от тебе знамение видети.</p>
<p>39 Он же отвещав рече им: <J>род лукав и прелюбодей знамения ищет, и знамение не дастся ему, токмо знамение ионы пророка:</J></p>
<p>40 <J>якоже бо бе иона во чреве китове три дни и три нощы, тако будет и Сын Человеческий в сердцы земли три дни и три нощы.</J></p>
<p>41 <J>Мужие ниневитстии востанут на суд с родом сим и осудят его, яко покаяшася проповедию иониною: и се, боле ионы зде.</J></p>
<p>42 <J>Царица южская востанет на суд с родом сим и осудит и, яко прииде от конец земли слышати премудрость соломонову: и се, боле соломона зде.</J></p>
<p>43 <J>Егда же нечистый дух изыдет от человека, преходит сквозе безводная места, ищя покоя, и не обретает:</J></p>
<p>44 <J>тогда речет: возвращуся в дом мой, отнюдуже изыдох. И пришед обрящет празден, пометен и украшен:</J></p>
<p>45 <J>тогда идет и поймет с собою седмь иных духов лютейших себе, и вшедше живут ту: и будут последняя человеку тому горша первых. Тако будет и роду сему лукавому.</J></p>
<p>46 Еще же ему глаголющу к народом, се, Мати (его) и братия его стояху вне, ищуще глаголати ему.</p>
<p>47 Рече же некий ему: се, Мати твоя и братия твоя вне стоят, хотяще глаголати тебе.</p>
<p>48 Он же отвещав рече ко глаголющему ему: <J>кто есть Мати моя, и кто суть братия моя?</J></p>
<p>49 И простер руку свою на ученики своя, рече: <J>се, Мати моя и братия моя:</J></p>
<p>50 <J>иже бо аще сотворит волю Отца моего, иже есть на небесех, той брат мой, и сестра, и Мати (ми) есть.</J></p>
<h4>13</h4>
<p>1 В день же той изшед Иисус из дому, седяше при мори.</p>
<p>2 И собрашася к нему народи мнози, якоже ему в корабль влезти и сести: и весь народ на брезе стояше.</p>
<p>3 И глагола им притчами много, глаголя: <J>се, изыде сеяй, да сеет:</J></p>
<p>4 <J>и сеющу ему, ова падоша при пути, и приидоша птицы и позобаша я:</J></p>
<p>5 <J>другая же падоша на каменных, идеже не имеяху земли многи, и абие прозябоша, зане не имеяху глубины земли:</J></p>
<p>6 <J>солнцу же возсиявшу присвянуша, и зане не имеяху корения, изсхоша:</J></p>
<p>7 <J>другая же падоша в тернии, и взыде терние и подави их:</J></p>
<p>8 <J>другая же падоша на земли добрей и даяху плод, ово убо сто, ово же шестьдесят, ово же тридесять:</J></p>
<p>9 <J>имеяй ушы слышати да слышит.</J></p>
<p>10 И приступивше ученицы (его) рекоша ему: почто притчами глаголеши им?</p>
<p>11 Он же отвещав рече им: <J>яко вам дано есть разумети тайны Царствия небеснаго, онем же не дано есть:</J></p>
<p>12 <J>иже бо имать, дастся ему и преизбудет (ему): а иже не имать, и еже имать, возмется от него:</J></p>
<p>13 <J>сего ради в притчах глаголю им, яко видяще не видят, и слышаще не слышат, ни разумеют:</J></p>
<p>14 <J>и сбывается в них пророчество исаиино, глаголющее: слухом услышите, и не имате разумети: и зряще узрите, и не имате видети:</J></p>
<p>15 <J>отолсте бо сердце людий сих, и ушима тяжко слышаша, и очи свои смежиша, да не когда узрят очима, и ушима услышат, и сердцем уразумеют, и обратятся, и изцелю их.</J></p>
<p>16 <J>Ваша же блаженна очеса, яко видят, и уши ваши, яко слышат:</J></p>
<p>17 <J>аминь бо глаголю вам, яко мнози пророцы и праведницы вожделеша видети, яже видите, и не видеша, и слышати, яже слышите, и не слышаша.</J></p>
<p>18 <J>Вы же услышите притчу сеющаго:</J></p>
<p>19 <J>всякому слышащему слово Царствия и не разумевающу, приходит лукавый и восхищает всеянное в сердцы его: сие есть, еже при пути сеянное.</J></p>
<p>20 <J>А на камени сеянное, сие есть слышай слово и абие с радостию приемлет е:</J></p>
<p>21 <J>не имать же корене в себе, но привременен есть: бывши же печали или гонению словесе ради, абие соблажняется.</J></p>
<p>22 <J>А сеянное в тернии, се есть слышай слово, и печаль века сего и лесть богатства подавляет слово, и без плода бывает.</J></p>
<p>23 <J>А сеянное на добрей земли, се есть слышай слово и разумевая: иже убо плод приносит и творит ово сто, ово же шестьдесят, ово тридесять.</J></p>
<p>24 Ину притчу предложи им, глаголя: <J>уподобися Царствие небесное человеку, сеявшу доброе семя на селе своем:</J></p>
<p>25 <J>спящым же человеком, прииде враг его и всея плевелы посреде пшеницы и отиде:</J></p>
<p>26 <J>егда же прозябе трава и плод сотвори, тогда явишася и плевелие.</J></p>
<p>27 <J>Пришедше же раби господина, реша ему: господи, не доброе ли семя сеял еси на селе твоем? откуду убо имать плевелы?</J></p>
<p>28 <J>Он же рече им: враг человек сие сотвори. Раби же реша ему: хощеши ли убо, да шедше исплевем я?</J></p>
<p>29 <J>Он же рече (им): ни: да не когда восторгающе плевелы, восторгнете купно с ними (и) пшеницу:</J></p>
<p>30 <J>оставите расти обое купно до жатвы: и во время жатвы реку жателем: соберите первее плевелы и свяжите их в снопы, яко сожещи я: а пшеницу соберите в житницу мою.</J></p>
<p>31 Ину притчу предложи им, глаголя: <J>подобно есть Царствие небесное зерну горушичну, еже взем человек всея на селе своем,</J></p>
<p>32 <J>еже малейше убо есть от всех семен: егда же возрастет, более (всех) зелий есть и бывает древо, яко приити птицам небесным и витати на ветвех его.</J></p>
<p>33 Ину притчу глагола им: <J>подобно есть Царствие небесное квасу, егоже вземши жена скры в сатех триех муки, дондеже вскисоша вся.</J></p>
<p>34 Сия вся глагола Иисус в притчах народом, и без притчи ничесоже глаголаше к ним:</p>
<p>35 яко да сбудется реченное пророком, глаголющим: отверзу в притчах уста моя: отрыгну сокровенная от сложения мира.</p>
<p>36 Тогда оставль народы, прииде в дом Иисус. И приступиша к нему ученицы его, глаголюще: скажи нам притчу плевел селных.</p>
<p>37 Он же отвещав рече им: <J>сеявый доброе семя есть Сын Человеческий:</J></p>
<p>38 <J>а село есть мир: доброе же семя, сии суть сынове Царствия, а плевелие суть сынове неприязненнии:</J></p>
<p>39 <J>а враг всеявый их есть диавол: а жатва кончина века есть: а жатели ангели суть.</J></p>
<p>40 <J>Якоже убо собирают плевелы и огнем сожигают, тако будет в скончание века сего:</J></p>
<p>41 <J>послет Сын Человеческий ангелы своя, и соберут от Царствия его вся соблазны и творящих беззаконие</J></p>
<p>42 <J>и ввергут их в пещь огненну: ту будет плачь и скрежет зубом:</J></p>
<p>43 <J>тогда праведницы просветятся яко солнце в Царствии Отца их. Имеяй ушы слышати да слышит.</J></p>
<p>44 <J>Паки подобно есть Царствие небесное сокровищу сокровену на селе, еже обрет человек скры, и от радости его идет, и вся, елика имать, продает, и купует село то.</J></p>
<p>45 <J>Паки подобно есть Царствие небесное человеку купцу, ищущу добрых бисерей,</J></p>
<p>46 <J>иже обрет един многоценен бисер, шед продаде вся, елика имяше, и купи его.</J></p>
<p>47 <J>Паки подобно есть Царствие небесное неводу ввержену в море и от всякаго рода собравшу,</J></p>
<p>48 <J>иже егда исполнися, извлекоша и на край, и седше избраша добрыя в сосуды, а злыя извергоша вон.</J></p>
<p>49 <J>Тако будет в скончание века: изыдут ангели, и отлучат злыя от среды праведных,</J></p>
<p>50 <J>и ввергут их в пещь огненную: ту будет плачь и скрежет зубом.</J></p>
<p>51 глагола им Иисус: <J>разуместе ли сия вся?</J> Глаголаша ему: ей, Господи.</p>
<p>52 Он же рече им: <J>сего ради всяк книжник, научився Царствию небесному, подобен есть человеку домовиту, иже износит от сокровища своего новая и ветхая.</J></p>
<p>53 И бысть, егда сконча Иисус притчи сия, прейде оттуду.</p>
<p>54 И пришед во отечествие свое, учаше их на сонмищи их, яко дивитися им и глаголати: откуду сему премудрость сия и силы?</p>
<p>55 не сей ли есть тектонов Сын? не Мати ли его нарицается Мариам, и братия его иаков и иосий, и симон и иуда?</p>
<p>56 и сестры его не вся ли в нас суть? откуду убо сему сия вся?</p>
<p>57 И блажняхуся о нем. Иисус же рече им: <J>несть пророк без чести, токмо во отечествии своем и в дому своем.</J></p>
<p>58 И не сотвори ту сил многих за неверство их.</p>
<h4>14</h4>
<p>1 В то время услыша ирод четвертовластник слух Иисусов</p>
<p>2 и рече отроком своим: сей есть иоанн креститель: той воскресе от мертвых, и сего ради силы деются о нем.</p>
<p>3 Ирод бо емь иоанна, связа его и всади в темницу, иродиады ради жены филиппа брата своего:</p>
<p>4 глаголаше бо ему иоанн: не достоит ти имети ея.</p>
<p>5 И хотящь его убити, убояся народа, зане яко пророка его имеяху.</p>
<p>6 Дню же бывшу рождества иродова, пляса дщи иродиадина посреде и угоди иродови:</p>
<p>7 темже и с клятвою изрече ей дати, егоже аще воспросит.</p>
<p>8 Она же наваждена материю своею, даждь ми, рече, зде на блюде главу иоанна крестителя.</p>
<p>9 И печален бысть царь: клятвы же ради и за возлежащих с ним, повеле дати (ей)</p>
<p>10 и послав усекну иоанна в темнице.</p>
<p>11 И принесоша главу его на блюде и даша девице: и отнесе матери своей.</p>
<p>12 И приступльше ученицы его взяша тело (его) и погребоша е: и пришедше возвестиша Иисусови.</p>
<p>13 И слышав Иисус отиде оттуду в корабли в пусто место един: и слышавше народи по нем идоша пеши от градов.</p>
<p>14 И изшед Иисус виде мног народ, и милосердова о них, и изцели недужныя их.</p>
<p>15 Позде же бывшу, приступиша к нему ученицы его, глаголюще: пусто есть место, и час уже мину: отпусти народы, да шедше в веси купят брашна себе.</p>
<p>16 Иисус же рече им: <J>не требуют отити: дадите им вы ясти.</J></p>
<p>17 Они же глаголаша ему: не имамы зде токмо пять хлеб и две рыбе.</p>
<p>18 Он же рече: <J>принесите ми их семо.</J></p>
<p>19 И повелев народом возлещи на траве, и приемь пять хлеб и обе рыбе, воззрев на небо, благослови и преломив даде учеником хлебы, ученицы же народом.</p>
<p>20 И ядоша вси и насытишася: и взяша избытки укрух, дванадесять кошя исполнь:</p>
<p>21 ядущих же бе мужей яко пять тысящ, разве жен и детей.</p>
<p>22 И абие понуди Иисус ученики своя влезти в корабль и варити его на оном полу, дондеже отпустит народы.</p>
<p>23 И отпустив народы, взыде на гору един помолитися: позде же бывшу, един бе ту.</p>
<p>24 Корабль же бе посреде моря влаяся волнами: бе бо противен ветр.</p>
<p>25 В четвертую же стражу нощи иде к ним Иисус, ходя по морю.</p>
<p>26 И видевше его ученицы по морю ходяща, смутишася, глаголюще, яко призрак есть: и от страха возопиша.</p>
<p>27 Абие же рече им Иисус, глаголя: дерзайте: <J>аз есмь, не бойтеся.</J></p>
<p>28 Отвещав же петр рече: Господи, аще ты еси, повели ми приити к тебе по водам. Он же рече: <J>прииди.</J></p>
<p>29 И излез из корабля петр, хождаше по водам, приити ко Иисусови:</p>
<p>30 видя же ветр крепок, убояся, и начен утопати, возопи, глаголя: Господи, спаси мя.</p>
<p>31 И абие Иисус простер руку, ят его и глагола ему: <J>маловере, почто усумнелся еси?</J></p>
<p>32 И влезшема има в корабль, преста ветр.</p>
<p>33 Сущии же в корабли пришедше поклонишася ему, глаголюще: воистинну Божий Сын еси.</p>
<p>34 И прешедше приидоша в землю геннисарефскую.</p>
<p>35 И познавше его мужие места того, послаша во всю страну ту, и принесоша к нему вся болящыя:</p>
<p>36 и моляху его, да токмо прикоснутся вскрилию ризы его: и елицы прикоснушася, спасени быша.</p>
<h4>15</h4>
<p>1 Тогда приступиша ко Иисусови иже от Иерусалима книжницы и фарисее, глаголюще:</p>
<p>2 почто ученицы твои преступают предание старец? не умывают бо рук своих, егда хлеб ядят.</p>
<p>3 Он же отвещав рече им: <J>почто и вы преступаете заповедь Божию за предание ваше?</J></p>
<p>4 <J>Бог бо заповеда, глаголя: чти отца и матерь: и: иже злословит отца или матерь, смертию да умрет.</J></p>
<p>5 <J>Вы же глаголете: иже аще речет отцу или матери: дар, имже бы от мене пользовался еси:</J></p>
<p>6 <J>и да не почтит отца своего или матере: и разористе заповедь Божию за предание ваше.</J></p>
<p>7 <J>Лицемери, добре пророчествова о вас исаиа, глаголя:</J></p>
<p>8 <J>приближаются мне людие сии усты своими и устнами чтут мя: сердце же их далече отстоит от мене:</J></p>
<p>9 <J>всуе же чтут мя, учаще учением, заповедем человеческим.</J></p>
<p>10 И призвав народы, рече им: <J>слышите и разумейте:</J></p>
<p>11 <J>не входящее во уста сквернит человека: но исходящее изо уст, то сквернит человека.</J></p>
<p>12 Тогда приступльше ученицы его реша ему: веси ли, яко фарисее слышавше слово соблазнишася?</p>
<p>13 Он же отвещав рече: <J>всяк сад, егоже не насади Отец мой небесный, искоренится:</J></p>
<p>14 <J>оставите их: вожди суть слепи слепцем: слепец же слепца аще водит, оба в яму впадетася.</J></p>
<p>15 Отвещав же петр рече ему: скажи нам притчу сию.</p>
<p>16 Иисус же рече (им): <J>единаче ли и вы без разума есте?</J></p>
<p>17 <J>не у ли разумеваете, яко всяко, еже входит во уста, во чрево вмещается и афедроном исходит?</J></p>
<p>18 <J>исходящая же изо уст, от сердца исходят, и та сквернят человека:</J></p>
<p>19 <J>от сердца бо исходят помышления злая, убийства, прелюбодеяния, любодеяния, татьбы, лжесвидетелства, хулы:</J></p>
<p>20 <J>сия суть сквернящая человека: а еже неумовенныма рукама ясти, не сквернит человека.</J></p>
<p>21 И изшед оттуду Иисус, отиде во страны т¦рския и сидонския.</p>
<p>22 И се, жена хананейска, от предел тех изшедши, возопи к нему глаголющи: помилуй мя, Господи, Сыне давидов, дщи моя зле беснуется.</p>
<p>23 Он же не отвеща ей словесе. И приступльше ученицы его, моляху его, глаголюще: отпусти ю, яко вопиет вслед нас.</p>
<p>24 Он же отвещав рече: <J>несмь послан, токмо ко овцам погибшым дому израилева.</J></p>
<p>25 Она же пришедши поклонися ему, глаголющи: Господи, помози ми.</p>
<p>26 Он же отвещав рече: <J>несть добро отяти хлеба чадом и поврещи псом.</J></p>
<p>27 Она же рече: ей, Господи: ибо и пси ядят от крупиц падающих от трапезы господей своих.</p>
<p>28 Тогда отвещав Иисус рече ей: <J>о, жено, велия вера твоя: буди тебе якоже хощеши.</J> И изцеле дщи ея от того часа.</p>
<p>29 И прешед оттуду Иисус, прииде на море галилейское, и возшед на гору, седе ту.</p>
<p>30 И приступиша к нему народи мнози, имуще с собою хромыя, слепыя, немыя, бедныя и ины многи, и привергоша их к ногама Иисусовыма: и изцели их:</p>
<p>31 якоже народом дивитися, видящым немыя глаголюща, бедныя здравы, хромыя ходящя и слепыя видящя: и славляху Бога израилева.</p>
<p>32 Иисус же призвав ученики своя, рече (им): <J>милосердую о народе (сем), яко уже дни три приседят мне и не имут чесо ясти: и отпустити их не ядших не хощу, да не како ослабеют на пути.</J></p>
<p>33 И глаголаша ему ученицы его: откуду нам в пустыни хлеби толицы, яко да насытится толик народ?</p>
<p>34 И глагола им Иисус: <J>колико хлебы имате?</J> Они же реша: седмь, и мало рыбиц.</p>
<p>35 И повеле народом возлещи на земли,</p>
<p>36 и приемь седмь хлебы и рыбы, хвалу воздав преломи и даде учеником своим, ученицы же народом.</p>
<p>37 И ядоша вси и насытишася: и взяша избытки укрух, седмь кошниц исполнь:</p>
<p>38 ядших же бяше четыре тысящы мужей, разве жен и детей.</p>
<p>39 И отпустив народы, влезе в корабль и прииде в пределы магдалински.</p>
<h4>16</h4>
<p>1 И приступиша (к нему) фарисее и саддукее, искушающе просиша его знамение с небесе показати им.</p>
<p>2 Он же отвещав рече им: <J>вечеру бывшу, глаголете: ведро, чермнуетбося небо:</J></p>
<p>3 <J>и утру: днесь зима, чермнуетбося дряселуя небо. Лицемери, лице убо небесе умеете разсуждати, знамений же временом не можете (искусити).</J></p>
<p>4 <J>Род лукав и прелюбодейный знамения ищет: и знамение не дастся ему, токмо знамение ионы пророка.</J> И оставль их, отиде.</p>
<p>5 И прешедше ученицы его на он пол, забыша хлебы взяти.</p>
<p>6 Иисус же рече им: <J>внемлите и блюдитеся от кваса фарисейска и саддукейска.</J></p>
<p>7 Они же помышляху в себе, глаголюще: яко хлебы не взяхом.</p>
<p>8 Разумев же Иисус рече им: <J>что мыслите в себе, маловери, яко хлебы не взясте?</J></p>
<p>9 <J>не у ли разумеете, ниже помните пять хлебы пятим тысящам, и колико кош взясте?</J></p>
<p>10 <J>ни ли седмь хлебы четырем тысящам, и колико кошниц взясте?</J></p>
<p>11 <J>како не разумеете, яко не о хлебех рех вам внимати, (но) от кваса фарисейска и саддукейска?</J></p>
<p>12 Тогда разумеша, яко не рече хранитися от кваса хлебнаго, но от учения фарисейска и саддукейска.</p>
<p>13 Пришед же Иисус во страны кесарии филипповы, вопрошаше ученики своя, глаголя: <J>кого мя глаголют человецы быти, Сына Человеческаго?</J></p>
<p>14 Они же реша: ови убо иоанна крестителя, инии же илию, друзии же иеремию или единаго от пророк.</p>
<p>15 глагола им (Иисус): <J>вы же кого мя глаголете быти?</J></p>
<p>16 Отвещав же симон петр рече: ты еси Христос, Сын Бога живаго.</p>
<p>17 И отвещав Иисус рече ему: <J>блажен еси, симоне, вар иона, яко плоть и кровь не яви тебе, но Отец мой, иже на небесех:</J></p>
<p>18 <J>и аз же тебе глаголю, яко ты еси петр, и на сем камени созижду церковь мою, и врата адова не одолеют ей:</J></p>
<p>19 <J>и дам ти ключи Царства небеснаго: и еже аще свяжеши на земли, будет связано на небесех: и еже аще разрешиши на земли, будет разрешено на небесех.</J></p>
<p>20 Тогда запрети Иисус учеником своим, да ни комуже рекут, яко сей есть Иисус Христос.</p>
<p>21 Оттоле начат Иисус сказовати учеником своим, яко подобает ему ити во Иерусалим и много пострадати от старец и архиерей и книжник, и убиену быти, и в третий день востати.</p>
<p>22 И поемь его петр, начат пререцати ему глаголя: милосерд ты, Господи: не имать быти тебе сие.</p>
<p>23 Он же обращься рече петрови: <J>иди за мною, сатано, соблазн ми еси: яко не мыслиши яже (суть) Божия, но человеческая.</J></p>
<p>24 Тогда Иисус рече учеником своим: <J>аще кто хощет по мне ити, да отвержется себе и возмет крест свой и по мне грядет:</J></p>
<p>25 <J>иже бо аще хощет душу свою спасти, погубит ю: и иже аще погубит душу свою мене ради, обрящет ю:</J></p>
<p>26 <J>кая бо польза человеку, аще мир весь приобрящет, душу же свою отщетит? или что даст человек измену за душу свою?</J></p>
<p>27 <J>приити бо имать Сын Человеческий во славе Отца своего со ангелы своими, и тогда воздаст комуждо по деянием его:</J></p>
<p>28 <J>аминь глаголю вам, (яко) суть нецыи от зде стоящих, иже не имут вкусити смерти, дондеже видят Сына Человеческаго грядуща во Царствии своем.</J></p>
<h4>17</h4>
<p>1 И по днех шестих поят Иисус петра и иакова и иоанна брата его, и возведе их на гору высоку едины,</p>
<p>2 и преобразися пред ними: и просветися лице его яко солнце, ризы же его быша белы яко свет.</p>
<p>3 И се, явистася им моисей и илиа, с ним глаголюща.</p>
<p>4 Отвещав же петр рече (ко) Иисусови: Господи, добро есть нам зде быти: аще хощеши, сотворим зде три сени, тебе едину, и моисеови едину, и едину илии.</p>
<p>5 Еще (же) ему глаголющу, се, облак светел осени их: и се, глас из облака глаголя: сей есть Сын мой возлюбленный, о немже благоволих: того послушайте.</p>
<p>6 И слышавше ученицы падоша ницы и убояшася зело.</p>
<p>7 И приступль Иисус прикоснуся их и рече: <J>востаните и не бойтеся.</J></p>
<p>8 Возведше же очи свои, ни когоже видеша, токмо Иисуса единаго.</p>
<p>9 И сходящым им с горы, заповеда им Иисус, глаголя: <J>ни комуже поведите видения, дондеже Сын Человеческий из мертвых воскреснет.</J></p>
<p>10 И вопросиша его ученицы его, глаголюще: что убо книжницы глаголют, яко илии подобает приити прежде?</p>
<p>11 Иисус же отвещав рече им: <J>илиа убо приидет прежде и устроит вся:</J></p>
<p>12 <J>глаголю же вам, яко илиа уже прииде, и не познаша его, но сотвориша о нем, елика восхотеша: тако и Сын Человеческий имать пострадати от них.</J></p>
<p>13 Тогда разумеша ученицы, яко о иоанне крестители рече им.</p>
<p>14 И пришедшым им к народу, приступи к нему человек, кланяяся ему</p>
<p>15 и глаголя: Господи, помилуй сына моего, яко на новы месяцы беснуется и зле страждет: множицею бо падает во огнь и множицею в воду:</p>
<p>16 и приведох его ко учеником твоим, и не возмогоша его изцелити.</p>
<p>17 Отвещав же Иисус рече: <J>о, роде неверный и развращенный, доколе буду с вами? доколе терплю вам? приведите ми его семо.</J></p>
<p>18 И запрети ему Иисус, и изыде из него бес: и изцеле отрок от часа того.</p>
<p>19 Тогда приступльше ученицы ко Иисусу на едине, реша: почто мы не возмогохом изгнати его?</p>
<p>20 Иисус же рече им: <J>за неверствие ваше: аминь бо глаголю вам: аще имате веру яко зерно горушно, речете горе сей: прейди отсюду тамо, и прейдет: и ничтоже невозможно будет вам:</J></p>
<p>21 сей же род не исходит, токмо молитвою и постом.</p>
<p>22 Живущым же им в галилеи, рече им Иисус: <J>предан имать быти Сын Человеческий в руце человеком,</J></p>
<p>23 <J>и убиют его, и в третий день востанет. И скорбни быша зело.</p>
<p>24 Пришедшым же им в капернаум, приступиша приемлющии дидрахмы к петрови и реша: учитель ваш не даст ли дидрахмы?</p>
<p>25 Глаголя: ей. И егда вниде в дом, предвари его Иисус, глаголя: <J>что ти мнится, симоне? царие земстии от киих приемлют дани или кинсон? от своих ли сынов, или от чужих?</J></p>
<p>26 Глагола ему петр: от чужих. Рече ему Иисус: <J>убо свободни суть сынове:</J></p>
<p>27 <J>но да не соблазним их, шед на море, верзи удицу, и, юже прежде имеши рыбу, возми: и отверз уста ей, обрящеши статир: той взем даждь им за мя и за ся.</J></p>
<h4>18</h4>
<p>1 В той час приступиша ученицы ко Иисусу, глаголюще: кто убо болий есть в Царствии небеснем?</p>
<p>2 И призвав Иисус отроча, постави е посреде их</p>
<p>3 и рече: <J>аминь глаголю вам, аще не обратитеся и будете яко дети, не внидете в Царство небесное:</J></p>
<p>4 <J>иже убо смирится яко отроча сие, той есть болий во Царствии небеснем:</J></p>
<p>5 <J>и иже аще приимет отроча таково во имя мое, мене приемлет:</J></p>
<p>6 <J>а иже аще соблазнит единаго малых сих верующих в мя, уне есть ему, да обесится жернов оселский на выи его, и потонет в пучине морстей.</J></p>
<p>7 <J>Горе миру от соблазн: нужда бо есть приити соблазном: обаче горе человеку тому, имже соблазн приходит.</J></p>
<p>8 <J>Аще ли рука твоя или нога твоя соблажняет тя, отсецы ю и верзи от себе: добрейше ти есть внити в живот хрому или бедну, неже две руце и две нозе имущу ввержену быти во огнь вечный:</J></p>
<p>9 <J>и аще око твое соблажняет тя, изми е и верзи от себе: добрейше ти есть со единем оком в живот внити, неже две оце имущу ввержену быти в геенну огненную.</J></p>
<p>10 <J>Блюдите, да не презрите единаго (от) малых сих: глаголю бо вам, яко ангели их на небесех выну видят лице Отца моего небеснаго.</J></p>
<p>11 <J>Прииде бо Сын Человеческий (взыскати и) спасти погибшаго.</J></p>
<p>12 <J>Что вам мнится? Аще будет некоему человеку сто овец, и заблудит едина от них: не оставит ли девятьдесят и девять в горах и шед ищет заблуждшия?</J></p>
<p>13 <J>и аще будет обрести ю, аминь глаголю вам, яко радуется о ней паче, неже о девятидесятих и девяти не заблуждших.</J></p>
<p>14 <J>Тако несть воля пред Отцем вашим небесным, да погибнет един от малых сих.</J></p>
<p>15 <J>Аще же согрешит к тебе брат твой, иди и обличи его между тобою и тем единем: аще тебе послушает, приобрел еси брата твоего:</J></p>
<p>16 <J>аще ли тебе не послушает, поими с собою еще единаго или два, да при устех двою или триех свидетелей станет всяк глагол:</J></p>
<p>17 <J>аще же не послушает их, повеждь церкви: аще же и церковь преслушает, буди тебе якоже язычник и мытарь.</J></p>
<p>18 <J>Аминь (бо) глаголю вам: елика аще свяжете на земли, будут связана на небеси: и елика аще разрешите на земли, будут разрешена на небесех.</J></p>
<p>19 <J>Паки аминь глаголю вам, яко аще два от вас совещаета на земли о всяцей вещи, еяже аще просита, будет има от Отца моего, иже на небесех:</J></p>
<p>20 <J>идеже бо еста два или трие собрани во имя мое, ту есмь посреде их.</J></p>
<p>21 Тогда приступль к нему петр рече: Господи, колькраты аще согрешит в мя брат мой, и отпущу ли ему до седмь крат?</p>
<p>22 глагола ему Иисус: <J>не глаголю тебе: до седмь крат, но до седмьдесят крат седмерицею.</J></p>
<p>23 <J>Сего ради уподобися Царствие небесное человеку царю, иже восхоте стязатися о словеси с рабы своими.</J></p>
<p>24 <J>Наченшу же ему стязатися, приведоша ему единаго должника тмою талант:</J></p>
<p>25 <J>не имущу же ему воздати, повеле и господь его продати, и жену его, и чада, и вся, елика имеяше, и отдати.</J></p>
<p>26 <J>Пад убо раб той, кланяшеся ему, глаголя: господи, потерпи на мне, и вся ти воздам.</J></p>
<p>27 <J>Милосердовав же господь раба того, прости его и долг отпусти ему.</J></p>
<p>28 <J>Изшед же раб той, обрете единаго (от) клеврет своих, иже бе должен ему стом пенязь: и емь его давляше, глаголя: отдаждь ми, имже (ми) еси должен.</J></p>
<p>29 <J>Пад убо клеврет его на нозе его, моляше его, глаголя: потерпи на мне, и вся воздам ти.</J></p>
<p>30 <J>Он же не хотяше, но вед всади его в темницу, дондеже воздаст должное.</J></p>
<p>31 <J>Видевше же клеврети его бывшая, сжалиша си зело и пришедше сказаша господину своему вся бывшая.</J></p>
<p>32 <J>Тогда призвав его господин его, глагола ему: рабе лукавый, весь долг он отпустих тебе, понеже умолил мя еси:</J></p>
<p>33 <J>не подобаше ли и тебе помиловати клеврета твоего, якоже и аз тя помиловах?</J></p>
<p>34 <J>И прогневався господь его, предаде его мучителем, дондеже воздаст весь долг свой.</J></p>
<p>35 <J>Тако и Отец мой небесный сотворит вам, аще не отпустите кийждо брату своему от сердец ваших прегрешения их.</J></p>
<h4>19</h4>
<p>1 И бысть егда сконча Иисус словеса сия, прейде от галилеи и прииде в пределы иудейския об он пол иордана.</p>
<p>2 И по нем идоша народи мнози, и изцели их ту.</p>
<p>3 И приступиша к нему фарисее искушающе его и глаголаша ему: аще достоит человеку пустити жену свою по всяцей вине?</p>
<p>4 Он же отвещав рече им: <J>несте ли чли, яко сотворивый искони, мужеский пол и женский сотворил я есть?</J></p>
<p>5 <J>И рече: сего ради оставит человек отца (своего) и матерь и прилепится к жене своей, и будета оба в плоть едину,</J></p>
<p>6 <J>якоже ктому неста два, но плоть едина: еже убо Бог сочета, человек да не разлучает.</J></p>
<p>7 Глаголаша ему: что убо моисей заповеда дати книгу распустную и отпустити ю?</p>
<p>8 глагола им: <J>яко моисей по жестосердию вашему повеле вам пустити жены вашя: изначала же не бысть тако:</J></p>
<p>9 <J>глаголю же вам, яко иже аще пустит жену свою, разве словесе прелюбодейна, и оженится иною, прелюбы творит: и женяйся пущеницею прелюбы деет.</J></p>
<p>10 Глаголаша ему ученицы его: аще тако есть вина человеку с женою, лучше есть не женитися.</p>
<p>11 Он же рече им: <J>не вси вмещают словесе сего, но имже дано есть:</J></p>
<p>12 <J>суть бо скопцы, иже из чрева матерня родишася тако: и суть скопцы, иже скопишася от человек: и суть скопцы, иже исказиша сами себе Царствия ради небеснаго: могий вместити да вместит.</J></p>
<p>13 Тогда приведоша к нему дети, да руце возложит на них и помолится: ученицы же запретиша им.</p>
<p>14 Иисус же рече (им): <J>оставите детей и не возбраняйте им приити ко мне: таковых бо есть Царство небесное.</J></p>
<p>15 И возложь на них руце, отиде оттуду.</p>
<p>16 И се, един (некий) приступль рече ему: учителю благий, что благо сотворю, да имам живот вечный?</p>
<p>17 Он же рече ему: <J>что мя глаголеши блага? никтоже благ, токмо един Бог: аще ли хощеши внити в живот, соблюди заповеди.</J></p>
<p>18 Глагола ему: кия? Иисус же рече: <J>еже, не убиеши: не прелюбы сотвориши: не украдеши: не лжесвидетелствуеши:</J></p>
<p>19 чти отца и матерь: <J>и: возлюбиши искренняго твоего яко сам себе.</p>
<p>20 Глагола ему юноша: вся сия сохраних от юности моея: что есмь еще не докончал?</p>
<p>21 Рече ему Иисус: <J>аще хощеши совершен быти, иди, продаждь имение твое и даждь нищым: и имети имаши сокровище на небеси: и гряди вслед мене.</J></p>
<p>22 Слышав же юноша слово, отиде скорбя: бе бо имея стяжания многа.</p>
<p>23 Иисус же рече учеником своим: <J>аминь глаголю вам, яко неудобь богатый внидет в Царствие небесное:</J></p>
<p>24 <J>паки же глаголю вам: удобее есть велбуду сквозе иглине ушы проити, неже богату в Царствие Божие внити.</J></p>
<p>25 Слышавше же ученицы его, дивляхуся зело, глаголюще: кто убо может спасен быти?</p>
<p>26 Воззрев же Иисус рече им: <J>у человек сие невозможно есть, у Бога же вся возможна.</J></p>
<p>27 Тогда отвещав петр рече ему: се, мы оставихом вся и вслед тебе идохом: что убо будет нам?</p>
<p>28 Иисус же рече им: <J>аминь глаголю вам, яко вы шедшии по мне, в пакибытие, егда сядет Сын Человеческий на престоле славы своея, сядете и вы на двоюнадесяте престолу, судяще обеманадесяте коленома израилевома:</J></p>
<p>29 <J>и всяк, иже оставит дом, или братию, или сестры, или отца, или матерь, или жену, или чада, или села, имене моего ради, сторицею приимет и живот вечный наследит:</J></p>
<p>30 <J>мнози же будут перви последнии, и последни первии.</J></p>
<h4>20</h4>
<p>1 <J>Подобно бо есть Царствие небесное человеку домовиту, иже изыде купно утро наяти делатели в виноград свой,</J></p>
<p>2 <J>и совещав с делатели по пенязю на день, посла их в виноград свой.</J></p>
<p>3 <J>И изшед в третий час, виде ины стоящя на торжищи праздны,</J></p>
<p>4 <J>и тем рече: идите и вы в виноград мой, и еже будет правда, дам вам. Они же идоша.</J></p>
<p>5 <J>Паки же изшед в шестый и девятый час, сотвори такоже.</J></p>
<p>6 <J>Во единыйженадесять час изшед, обрете другия стоящя праздны и глагола им: что зде стоите весь день праздни?</J></p>
<p>7 <J>Глаголаша ему: яко никтоже нас наят. Глагола им: идите и вы в виноград (мой), и еже будет праведно, приимете.</J></p>
<p>8 <J>Вечеру же бывшу, глагола господин винограда к приставнику своему: призови делатели и даждь им мзду, начен от последних до первых.</J></p>
<p>9 <J>И пришедше иже во единыйнадесять час, прияша по пенязю.</J></p>
<p>10 <J>Пришедше же первии мняху, яко вящше приимут: и прияша и тии по пенязю:</J></p>
<p>11 <J>приемше же роптаху на господина,</J></p>
<p>12 <J>глаголюще, яко сии последнии един час сотвориша, и равных нам сотворил их еси, понесшым тяготу дне и вар.</J></p>
<p>13 <J>Он же отвещав рече единому их: друже, не обижу тебе: не по пенязю ли совещал еси со мною?</J></p>
<p>14 <J>возми твое и иди: хощу же и сему последнему дати, якоже и тебе:</J></p>
<p>15 <J>или несть ми леть сотворити, еже хощу, во своих ми? аще око твое лукаво есть, яко аз благ есмь?</J></p>
<p>16 <J>Тако будут последнии перви, и первии последни: мнози бо суть звани, мало же избранных.</J></p>
<p>17 И восходя Иисус во Иерусалим, поят обанадесяте ученика едины на пути и рече им:</p>
<p>18 <J>се, восходим во Иерусалим, и Сын Человеческий предан будет архиереем и книжником: и осудят его на смерть,</J></p>
<p>19 <J>и предадят его языком на поругание и биение и пропятие: и в третий день воскреснет.</J></p>
<p>20 Тогда приступи к нему мати сыну зеведеову с сынома своима, кланяющися и просящи нечто от него.</p>
<p>21 Он же рече ей: <J>чесо хощеши?</J> Глагола ему: рцы, да сядета сия оба сына моя, един одесную тебе, и един ошуюю (тебе), во Царствии твоем.</p>
<p>22 Отвещав же Иисус рече: <J>не веста, чесо просита: можета ли пити чашу, юже аз имам пити, или крещением, имже аз крещаюся, креститися?</J> Глаголаста ему: можева.</p>
<p>23 И глагола има: <J>чашу убо мою испиета, и крещением, имже аз крещаюся, имате креститися: а еже сести одесную мене и ошуюю мене, несть мое дати, но имже уготовася от Отца моего.</J></p>
<p>24 И слышавше десять, негодоваша о обою брату.</p>
<p>25 Иисус же призвав их, рече: <J>весте, яко князи язык господствуют ими, и велицыи обладают ими:</J></p>
<p>26 <J>не тако же будет в вас: но иже аще хощет в вас вящший быти, да будет вам слуга:</J></p>
<p>27 <J>и иже аще хощет в вас быти первый, буди вам раб:</J></p>
<p>28 <J>якоже Сын Человеческий не прииде, да послужат ему, но послужити и дати душу свою избавление за многих.</J></p>
<p>29 И исходящу ему от иерихона, по нем иде народ мног.</p>
<p>30 И се, два слепца седяща при пути, слышавша, яко Иисус мимоходит, возописта, глаголюща: помилуй ны, Господи, Сыне давидов.</p>
<p>31 Народ же прещаше има, да умолчита: она же паче вопияста, глаголюща: помилуй ны, Господи, Сыне давидов.</p>
<p>32 И востав Иисус возгласи я и рече: <J>что хощета, да сотворю вама?</J></p>
<p>33 Глаголаста ему: Господи, да отверзетеся очи наю.</p>
<p>34 милосердовав же Иисус прикоснуся очию има: и абие прозреста има очи, и по нем идоста.</p>
<h4>21</h4>
<p>1 И егда приближишася во Иерусалим и приидоша в вифсфагию к горе елеонстей, тогда Иисус посла два ученика,</p>
<p>2 глаголя има: <J>идита в весь, яже прямо вама: и абие обрящета осля привязано, и жребя с ним: отрешивша приведита ми:</J></p>
<p>3 <J>и аще вама кто речет что, речета, яко Господь ею требует: абие же послет я.</J></p>
<p>4 Сие же все бысть, да сбудется реченное пророком, глаголющим:</p>
<p>5 рцыте дщери сионове: се, Царь твой грядет тебе кроток, и всед на осля и жребя, сына подяремнича.</p>
<p>6 Шедша же ученика и сотворша, якоже повеле има Иисус,</p>
<p>7 приведоста осля и жребя: и возложиша верху ею ризы своя, и вседе верху их.</p>
<p>8 Множайшии же народи постилаху ризы своя по пути: друзии же резаху ветви от древ и постилаху по пути.</p>
<p>9 Народи же предходящии (ему) и вследствующии зваху, глаголюще: осанна Сыну давидову: благословен грядый во имя Господне: осанна в вышних.</p>
<p>10 И вшедшу ему во Иерусалим, потрясеся весь град, глаголя: кто есть сей?</p>
<p>11 Народи же глаголаху: сей есть Иисус пророк, иже от назарета галилейска.</p>
<p>12 И вниде Иисус в церковь Божию и изгна вся продающыя и купующыя в церкви, и трапезы торжником испроверже и седалища продающих голуби,</p>
<p>13 и глагола им: <J>писано есть: храм мой храм молитвы наречется: вы же сотвористе и вертеп разбойником.</J></p>
<p>14 И приступиша к нему хромии и слепии в церкви: и изцели их.</p>
<p>15 Видевше же архиерее и книжницы чудеса, яже сотвори, и отроки зовущя в церкви и глаголющя: осанна Сыну давидову, негодоваша</p>
<p>16 и реша ему: слышиши ли, что сии глаголют? Иисус же рече им: <J>ей: несте ли чли николиже, яко из уст младенец и ссущих совершил еси хвалу?</J></p>
<p>17 И оставль их, изыде вон из града в вифанию и водворися ту.</p>
<p>18 Утру же возвращься во град, взалка:</p>
<p>19 и узрев смоковницу едину при пути, прииде к ней, и ничтоже обрете на ней, токмо листвие едино, и глагола ей: <J>да николиже от тебе плода будет во веки.</J> И абие изсше смоковница.</p>
<p>20 И видевше ученицы дивишася, глаголюще: како абие изсше смоковница?</p>
<p>21 Отвещав же Иисус рече им: <J>аминь глаголю вам: аще имате веру и не усумнитеся, не токмо смоковничное сотворите, но аще и горе сей речете: двигнися и верзися в море, будет:</J></p>
<p>22 <J>и вся, елика аще воспросите в молитве верующе, приимете.</J></p>
<p>23 И пришедшу ему в церковь, приступиша к нему учащу архиерее и старцы людстии, глаголюще: коею властию сия твориши? и кто ти даде власть сию?</p>
<p>24 Отвещав же Иисус рече им: <J>вопрошу вы и аз слово едино: еже аще речете мне, и аз вам реку, коею властию сия творю:</J></p>
<p>25 <J>крещение иоанново откуду бе? с небесе ли, или от человек?</J> Они же помышляху в себе, глаголюще: аще речем, с небесе: речет нам: почто убо не веровасте ему?</p>
<p>26 аще ли речем, от человек: боимся народа: вси бо имут иоанна яко пророка.</p>
<p>27 И отвещавше Иисусови реша: не вемы. Рече им и той: <J>ни аз вам глаголю, коею властию сия творю.</J></p>
<p>28 <J>Что же ся вам мнит? Человек некий имяше два сына, и пришед к первому, рече: чадо, иди днесь, делай в винограде моем.</J></p>
<p>29 <J>Он же отвещав рече: не хощу: последи же раскаявся, иде.</J></p>
<p>30 <J>И приступль к другому, рече такоже. Он же отвещав рече: аз, господи (иду): и не иде.</J></p>
<p>31 <J>Кий от обою сотвори волю отчу?</J> Глаголаша ему: первый. глагола им Иисус: <J>аминь глаголю вам, яко мытари и любодейцы варяют вы в Царствии Божии:</J></p>
<p>32 <J>прииде бо к вам иоанн (креститель) путем праведным, и не веровасте ему, мытари же и любодейцы вероваша ему: вы же видевше, не раскаястеся последи веровати ему.</J></p>
<p>33 <J>Ину притчу слышите. Человек некий бе домовит, иже насади виноград, и оплотом огради его, и ископа в нем точило, и созда столп, и вдаде и делателем, и отиде.</J></p>
<p>34 <J>Егда же приближися время плодов, посла рабы своя к делателем прияти плоды его:</J></p>
<p>35 <J>и емше делателе рабов его, оваго убо биша, оваго же убиша, оваго же камением побиша.</J></p>
<p>36 <J>Паки посла ины рабы множайшя первых: и сотвориша им такоже.</J></p>
<p>37 <J>Последи же посла к ним сына своего, глаголя: усрамятся сына моего.</J></p>
<p>38 <J>Делателе же видевше сына, реша в себе: сей есть наследник: приидите, убием его и удержим достояние его.</J></p>
<p>39 <J>И емше его изведоша вон из винограда и убиша.</J></p>
<p>40 <J>Егда убо приидет господин винограда, что сотворит делателем тем?</J></p>
<p>41 Глаголаша ему: злых зле погубит их, и виноград предаст иным делателем, иже воздадят ему плоды во времена своя.</p>
<p>42 глагола им Иисус: <J>несте ли чли николиже в писаниих: камень, егоже не в ряду сотвориша зиждущии, сей бысть во главу угла? от Господа бысть сие, и есть дивно во очию вашею.</J></p>
<p>43 <J>Сего ради глаголю вам, яко отимется от вас Царствие Божие и дастся языку творящему плоды его:</J></p>
<p>44 <J>и падый на камени сем сокрушится: а на немже падет, сотрыет и.</J></p>
<p>45 И слышавше архиерее и фарисее притчи его, разумеша, яко о них глаголет:</p>
<p>46 и ищуще его яти, убояшася народа, понеже яко пророка его имеяху.</p>
<h4>22</h4>
<p>1 И отвещав Иисус, паки рече им в притчах, глаголя:</p>
<p>2 <J>уподобися Царствие небесное человеку царю, иже сотвори браки сыну своему</J></p>
<p>3 <J>и посла рабы своя призвати званныя на браки: и не хотяху приити.</J></p>
<p>4 <J>Паки посла ины рабы, глаголя: рцыте званным: се, обед мой уготовах, юнцы мои и упитанная исколена, и вся готова: приидите на браки.</J></p>
<p>5 <J>Они же небрегше отидоша, ов убо на село свое, ов же на купли своя:</J></p>
<p>6 <J>прочии же емше рабов его, досадиша им и убиша их.</J></p>
<p>7 <J>И слышав царь той разгневася, и послав воя своя, погуби убийцы оны и град их зажже.</J></p>
<p>8 <J>Тогда глагола рабом своим: брак убо готов есть, званнии же не быша достойни:</J></p>
<p>9 <J>идите убо на исходища путий, и елицех аще обрящете, призовите на браки.</J></p>
<p>10 <J>И изшедше раби они на распутия, собраша всех, елицех обретоша, злых же и добрых: и исполнися брак возлежащих.</J></p>
<p>11 <J>Вшед же царь видети возлежащих, виде ту человека не оболчена во одеяние брачное,</J></p>
<p>12 <J>и глагола ему: друже, како вшел еси семо не имый одеяния брачна? Он же умолча.</J></p>
<p>13 <J>Тогда рече царь слугам: связавше ему руце и нозе, возмите его и вверзите во тму кромешнюю: ту будет плачь и скрежет зубом:</J></p>
<p>14 <J>мнози бо суть звани, мало же избранных.</J></p>
<p>15 Тогда шедше фарисее, совет восприяша, яко да обольстят его словом.</p>
<p>16 И посылают к нему ученики своя со иродианы, глаголюще: учителю, вемы, яко истинен еси, и пути Божию воистинну учиши, и нерадиши ни о комже: не зриши бо на лице человеком:</p>
<p>17 рцы убо нам, что ти ся мнит? достойно ли есть дати кинсон кесареви, или ни?</p>
<p>18 Разумев же Иисус лукавство их, рече: <J>что мя искушаете, лицемери?</J></p>
<p>19 <J>покажите ми златицу кинсонную.</J> Они же принесоша ему пенязь.</p>
<p>20 И глагола им: <J>чий образ сей и написание?</J></p>
<p>21 (И) глаголаша ему: кесарев. Тогда глагола им: <J>воздадите убо кесарева кесареви, и Божия Богови.</J></p>
<p>22 И слышавше дивишася: и оставльше его отидоша.</p>
<p>23 В той день приступиша к нему саддукее, иже глаголют не быти воскресению, и вопросиша его,</p>
<p>24 глаголюще: учителю, моисей рече: аще кто умрет не имый чад, (да) поймет брат его жену его и воскресит семя брата своего:</p>
<p>25 беша же в нас седмь братия: и первый оженься умре, и не имый семене, остави жену свою брату своему:</p>
<p>26 такожде же и вторый, и третий, даже до седмаго:</p>
<p>27 последи же всех умре и жена:</p>
<p>28 в воскресение убо, котораго от седмих будет жена? вси бо имеша ю.</p>
<p>29 Отвещав же Иисус рече им: <J>прельщаетеся, не ведуще писания, ни силы Божия:</J></p>
<p>30 <J>в воскресение бо ни женятся, ни посягают, но яко ангели Божии на небеси суть:</J></p>
<p>31 <J>о воскресении же мертвых несте ли чли реченнаго вам Богом, глаголющим:</J></p>
<p>32 <J>аз есмь Бог авраамов, и Бог исааков, и Бог иаковль? несть Бог Бог мертвых, но (Бог) живых.</J></p>
<p>33 И слышавше народи дивляхуся о учении его.</p>
<p>34 Фарисее же слышавше, яко посрами саддукеи, собрашася вкупе.</p>
<p>35 И вопроси един от них законоучитель, искушая его и глаголя:</p>
<p>36 учителю, кая заповедь болши (есть) в законе?</p>
<p>37 Иисус же рече ему: <J>возлюбиши Господа Бога твоего всем сердцем твоим, и всею душею твоею, и всею мыслию твоею:</J></p>
<p>38 <J>сия есть первая и болшая заповедь:</J></p>
<p>39 <J>вторая же подобна ей: возлюбиши искренняго твоего яко сам себе:</J></p>
<p>40 <J>в сию обою заповедию весь закон и пророцы висят.</J></p>
<p>41 Собравшымся же фарисеом, вопроси их Иисус,</p>
<p>42 глаголя: <J>что вам мнится о Христе? чий есть Сын?</J> Глаголаша ему: давидов.</p>
<p>43 глагола им: <J>како убо давид Духом Господа его нарицает, глаголя:</J></p>
<p>44 <J>рече Господь Господеви моему: седи одесную мене, дондеже положу враги твоя подножие ногама твоима?</J></p>
<p>45 <J>аще убо давид нарицает его Господа, како Сын ему есть?</J></p>
<p>46 И никтоже можаше отвещати ему словесе: ниже смеяше кто от того дне вопросити его ктому.</p>
<h4>23</h4>
<p>1 Тогда Иисус глагола к народом и учеником своим,</p>
<p>2 глаголя: <J>на моисеове седалищи седоша книжницы и фарисее:</J></p>
<p>3 <J>вся убо, елика аще рекут вам блюсти, соблюдайте и творите: по делом же их не творите: глаголют бо, и не творят:</J></p>
<p>4 <J>связуют бо бремена тяжка и бедне носима, и возлагают на плеща человеческа, перстом же своим не хотят двигнути их.</J></p>
<p>5 <J>Вся же дела своя творят, да видими будут человеки: разширяют же хранилища своя и величают воскрилия риз своих:</J></p>
<p>6 <J>любят же преждевозлегания на вечерях, и преждеседания на сонмищих,</J></p>
<p>7 <J>и целования на торжищих, и зватися от человек: учителю, учителю.</J></p>
<p>8 <J>Вы же не нарицайтеся учителие: един бо есть ваш учитель, Христос: вси же вы братия есте:</J></p>
<p>9 <J>и отца не зовите себе на земли: един бо есть Отец ваш, иже на небесех:</J></p>
<p>10 <J>ниже нарицайтеся наставницы: един бо есть наставник ваш, Христос.</J></p>
<p>11 <J>Болий же в вас да будет вам слуга:</J></p>
<p>12 <J>иже бо вознесется, смирится: и смиряяйся вознесется.</J></p>
<p>13 <J>Горе вам, книжницы и фарисее, лицемери, яко затворяете Царствие небесное пред человеки: вы бо не входите, ни входящих оставляете внити.</J></p>
<p>14 <J>Горе вам, книжницы и фарисее, лицемери, яко снедаете домы вдовиц, и виною далече молитвы творяще: сего ради лишшее приимете осуждение.</J></p>
<p>15 <J>Горе вам, книжницы и фарисее, лицемери, яко преходите море и сушу, сотворити единаго пришелца: и егда будет, творите его сына геенны сугубейша вас.</J></p>
<p>16 <J>Горе вам, вожди слепии, глаголющии: иже аще кленется церковию, ничесоже есть: а иже кленется златом церковным, должен есть.</J></p>
<p>17 <J>Буи и слепии, что бо более есть, злато ли, или церковь, святящая злато?</J></p>
<p>18 <J>И: иже аще кленется олтарем, ничесоже есть: а иже кленется даром, иже верху его, должен есть.</J></p>
<p>19 <J>Буи и слепии, что бо более, дар ли, или олтарь, святяй дар?</J></p>
<p>20 <J>Иже убо кленется олтарем, кленется им и сущим верху его:</J></p>
<p>21 <J>и иже кленется церковию, кленется ею и живущим в ней:</J></p>
<p>22 <J>и кленыйся небесем кленется престолом Божиим и седящим на нем.</J></p>
<p>23 <J>Горе вам, книжницы и фарисее, лицемери, яко одесятствуете мятву и копр и кимин, и остависте вящшая закона, суд и милость и веру: сия (же) подобаше творити, и онех не оставляти.</J></p>
<p>24 <J>Вожди слепии, оцеждающии комары, велблуды же пожирающе.</J></p>
<p>25 <J>Горе вам, книжницы и фарисее лицемери, яко очищаете внешнее сткляницы и блюда, внутрьуду же суть полни хищения и неправды:</J></p>
<p>26 <J>фарисее слепый, очисти прежде внутреннее сткляницы и блюда, да будет и внешнее има чисто.</J></p>
<p>27 <J>Горе вам, книжницы и фарисее, лицемери, яко подобитеся гробом повапленым, иже внеуду убо являются красны, внутрьуду же полни суть костей мертвых и всякия нечистоты:</J></p>
<p>28 <J>тако и вы, внеуду убо являетеся человеком праведни, внутрьуду же есте полни лицемерия и беззакония.</J></p>
<p>29 <J>Горе вам, книжницы и фарисее, лицемери, яко зиждете гробы пророческия, и красите раки праведных,</J></p>
<p>30 <J>и глаголете: аще быхом были во дни отец наших, не быхом убо общницы им были в крови пророк:</J></p>
<p>31 <J>темже сами свидетелствуете себе, яко сынове есте избивших пророки:</J></p>
<p>32 <J>и вы исполните меру отец ваших.</J></p>
<p>33 <J>Змия, порождения ехиднова, како убежите от суда (огня) геенскаго?</J></p>
<p>34 <J>Сего ради, се, аз послю к вам пророки и премудры и книжники: и от них убиете и распнете, и от них биете на сонмищих ваших, и изженете от града во град:</J></p>
<p>35 <J>яко да приидет на вы всяка кровь праведна, проливаемая на земли, от крове авеля праведнаго до крове захарии сына варахиина, егоже убисте между церковию и олтарем.</J></p>
<p>36 <J>Аминь глаголю вам: (яко) приидут вся сия на род сей.</J></p>
<p>37 <J>Иерусалиме, Иерусалиме, избивый пророки и камением побиваяй посланныя к тебе, колькраты восхотех собрати чада твоя, якоже собирает кокош птенцы своя под криле, и не восхотесте?</J></p>
<p>38 <J>Се, оставляется вам дом ваш пуст.</J></p>
<p>39 <J>глаголю бо вам: (яко) не имате мене видети отселе, дондеже речете: благословен грядый во имя Господне.</J></p>
<h4>24</h4>
<p>1 И изшед Иисус идяше от церкве. И приступиша (к нему) ученицы его показати ему здания церковная.</p>
<p>2 Иисус же рече им: <J>не видите ли вся сия? аминь глаголю вам, не имать остати зде камень на камени, иже не разорится.</J></p>
<p>3 Седящу же ему на горе елеонстей, приступиша к нему ученицы на едине, глаголюще: рцы нам, когда сия будут? и что есть знамение твоего пришествия и кончина века?</p>
<p>4 И отвещав Иисус рече им: <J>блюдите, да никтоже вас прельстит:</J></p>
<p>5 <J>мнози бо приидут во имя мое, глаголюще: аз есмь Христос: и многи прельстят.</J></p>
<p>6 <J>Услышати же имате брани и слышания бранем. Зрите, не ужасайтеся, подобает бо всем (сим) быти: но не тогда есть кончина.</J></p>
<p>7 <J>Востанет бо язык на язык, и царство на царство: и будут глади и пагубы и труси по местом:</J></p>
<p>8 <J>вся же сия начало болезнем.</J></p>
<p>9 <J>Тогда предадят вы в скорби и убиют вы: и будете ненавидими всеми языки имене моего ради.</J></p>
<p>10 <J>И тогда соблазнятся мнози, и друг друга предадят, и возненавидят друг друга:</J></p>
<p>11 <J>и мнози лжепророцы востанут и прельстят многия:</J></p>
<p>12 <J>и за умножение беззакония, изсякнет любы многих.</J></p>
<p>13 <J>Претерпевый же до конца, той спасется.</J></p>
<p>14 <J>И проповестся сие Евангелие Царствия по всей вселенней, во свидетелство всем языком: и тогда приидет кончина.</J></p>
<p>15 <J>Егда убо узрите мерзость запустения, реченную даниилом пророком, стоящу на месте святе: иже чтет, да разумеет:</J></p>
<p>16 <J>тогда сущии во иудеи да бежат на горы:</J></p>
<p>17 <J>(и) иже на крове, да не сходит взяти яже в дому его:</J></p>
<p>18 <J>и иже на селе, да не возвратится вспять взяти риз своих.</J></p>
<p>19 <J>Горе же непраздным и доящым в тыя дни.</J></p>
<p>20 <J>Молитеся же, да не будет бегство ваше в зиме, ни в субботу.</J></p>
<p>21 <J>Будет бо тогда скорбь велия, яковаже не была от начала мира доселе, ниже имать быти.</J></p>
<p>22 <J>И аще не быша прекратилися дние оны, не бы убо спаслася всяка плоть: избранных же ради прекратятся дние оны.</J></p>
<p>23 <J>Тогда аще кто речет вам: се, зде Христос, или онде: не имите веры:</J></p>
<p>24 <J>востанут бо лжехристи и лжепророцы и дадят знамения велия и чудеса, якоже прельстити, аще возможно, и избранныя.</J></p>
<p>25 <J>Се, прежде рех вам.</J></p>
<p>26 <J>Аще убо рекут вам: се, в пустыни есть, не изыдите: се, в сокровищих, не имите веры:</J></p>
<p>27 <J>якоже бо молния исходит от восток и является до запад, тако будет пришествие Сына Человеческаго:</J></p>
<p>28 <J>идеже бо аще будет труп, тамо соберутся орли.</J></p>
<p>29 <J>Абие же, по скорби дний тех, солнце померкнет, и луна не даст света своего, и звезды спадут с небесе, и силы небесныя подвигнутся:</J></p>
<p>30 <J>и тогда явится знамение Сына Человеческаго на небеси: и тогда восплачутся вся колена земная и узрят Сына Человеческаго грядуща на облацех небесных с силою и славою многою:</J></p>
<p>31 <J>и послет ангелы своя с трубным гласом велиим, и соберут избранныя его от четырех ветр, от конец небес до конец их.</J></p>
<p>32 <J>От смоковницы же научитеся притчи: егда уже ваия ея будут млада, и листвие прозябнет, ведите, яко близ есть жатва:</J></p>
<p>33 <J>тако и вы, егда видите сия вся, ведите, яко близ есть, при дверех.</J></p>
<p>34 <J>Аминь глаголю вам, не мимоидет род сей, дондеже вся сия будут:</J></p>
<p>35 <J>небо и земля мимоидет, словеса же моя не мимоидут.</J></p>
<p>36 <J>О дни же том и часе никтоже весть, ни ангели небеснии, токмо Отец мой един:</J></p>
<p>37 <J>якоже (бо бысть во) дни ноевы, тако будет и пришествие Сына Человеческаго:</J></p>
<p>38 <J>якоже бо беху во дни прежде потопа ядуще и пиюще, женящеся и посягающе, до негоже дне вниде ное в ковчег,</J></p>
<p>39 <J>и не уведеша, дондеже прииде вода и взят вся: тако будет и пришествие Сына Человеческаго:</J></p>
<p>40 <J>тогда два будета на селе: един поемлется, а другий оставляется:</J></p>
<p>41 <J>две мелюще в жерновех: едина поемлется, и едина оставляется.</J></p>
<p>42 <J>Бдите убо, яко не весте, в кий час Господь ваш приидет.</J></p>
<p>43 <J>Сие же ведите, яко аще бы ведал дому владыка, в кую стражу тать приидет, бдел убо бы и не бы дал подкопати храма своего.</J></p>
<p>44 <J>Сего ради и вы будите готови: яко, в оньже час не мните, Сын Человеческий приидет.</J></p>
<p>45 <J>Кто убо есть верный раб и мудрый, егоже поставит господин его над домом своим, еже даяти им пищу во время (их)?</J></p>
<p>46 <J>блажен раб той, егоже, пришед господин его, обрящет тако творяща:</J></p>
<p>47 <J>аминь глаголю вам, яко над всем имением своим поставит его.</J></p>
<p>48 <J>Аще ли же речет злый раб той в сердцы своем: коснит господин мой приити,</J></p>
<p>49 <J>и начнет бити клевреты своя, ясти же и пити с пияницами:</J></p>
<p>50 <J>приидет господин раба того в день, в оньже не чает, и в час, в оньже не весть,</J></p>
<p>51 <J>и растешет его полма, и часть его с неверными положит: ту будет плачь и скрежет зубом.</J></p>
<h4>25</h4>
<p>1 <J>Тогда уподобися Царствие небесное десятим девам, яже прияша светилники своя и изыдоша в сретение жениху:</J></p>
<p>2 <J>пять же бе от них мудры и пять юродивы.</J></p>
<p>3 <J>Юродивыя же, приемшя светилники своя, не взяша с собою елеа:</J></p>
<p>4 <J>мудрыя же прияша елей в сосудех со светилники своими:</J></p>
<p>5 <J>коснящу же жениху, воздремашася вся и спаху.</J></p>
<p>6 <J>Полунощи же вопль бысть: се, жених грядет, исходите в сретение его.</J></p>
<p>7 <J>Тогда восташа вся девы тыя и украсиша светилники своя.</J></p>
<p>8 <J>Юродивыя же мудрым реша: дадите нам от елеа вашего, яко светилницы наши угасают.</J></p>
<p>9 <J>Отвещаша же мудрыя, глаголющя: еда како не достанет нам и вам: идите же паче к продающым и купите себе.</J></p>
<p>10 <J>Идущым же им купити, прииде жених: и готовыя внидоша с ним на браки, и затворены быша двери.</J></p>
<p>11 <J>Последи же приидоша и прочыя девы, глаголющя: господи, господи, отверзи нам.</J></p>
<p>12 <J>Он же отвещав рече им: аминь глаголю вам, не вем вас.</J></p>
<p>13 <J>Бдите убо, яко не весте дне ни часа, в оньже Сын Человеческий приидет.</J></p>
<p>14 <J>Якоже бо человек некий отходя призва своя рабы и предаде им имение свое:</J></p>
<p>15 <J>и овому убо даде пять талант, овому же два, овому же един, комуждо противу силы его: и отиде абие.</J></p>
<p>16 <J>Шед же приемый пять талант, дела в них и сотвори другия пять талант:</J></p>
<p>17 <J>такожде и иже два, приобрете и той другая два:</J></p>
<p>18 <J>приемый же един, шед вкопа (его) в землю и скры сребро господина своего.</J></p>
<p>19 <J>По мнозе же времени прииде господин раб тех и стязася с ними о словеси.</J></p>
<p>20 <J>И приступль пять талант приемый, принесе другия пять талант, глаголя: господи, пять талант ми еси предал: се, другия пять талант приобретох ими.</J></p>
<p>21 <J>Рече же ему господь его: добре, рабе благий и верный: о мале был еси верен, над многими тя поставлю: вниди в радость господа твоего.</J></p>
<p>22 <J>Приступль же и иже два таланта приемый, рече: господи, два таланта ми еси предал: се, другая два таланта приобретох има.</J></p>
<p>23 <J>Рече (же) ему господь его: добре, рабе благий и верный: о мале (ми) был еси верен, над многими тя поставлю: вниди в радость господа твоего.</J></p>
<p>24 <J>Приступль же и приемый един талант, рече: господи, ведях тя, яко жесток еси человек, жнеши, идеже не сеял еси, и собираеши идеже не расточил еси:</J></p>
<p>25 <J>и убоявся, шед скрых талант твой в земли: (и) се, имаши твое.</J></p>
<p>26 <J>Отвещав же господь его рече ему: лукавый рабе и ленивый, ведел еси, яко жну идеже не сеях, и собираю идеже не расточих:</J></p>
<p>27 <J>подобаше убо тебе вдати сребро мое торжником, и пришед аз взял бых свое с лихвою:</J></p>
<p>28 <J>возмите убо от него талант и дадите имущему десять талант:</J></p>
<p>29 <J>имущему бо везде дано будет и преизбудет: от неимущаго же, и еже мнится имея, взято будет от него:</J></p>
<p>30 <J>и неключимаго раба вверзите во тму кромешнюю: ту будет плачь и скрежет зубом. Сия глаголя возгласи: имеяй ушы слышати да слышит.</J></p>
<p>31 <J>Егда же приидет Сын Человеческий в славе своей и вси святии ангели с ним, тогда сядет на престоле славы своея,</J></p>
<p>32 <J>и соберутся пред ним вси языцы: и разлучит их друг от друга, якоже пастырь разлучает овцы от козлищ:</J></p>
<p>33 <J>и поставит овцы одесную себе, а козлища ошуюю.</J></p>
<p>34 <J>Тогда речет Царь сущым одесную его: приидите, благословеннии Отца моего, наследуйте уготованное вам Царствие от сложения мира:</J></p>
<p>35 <J>взалкахся бо, и дасте ми ясти: возжадахся, и напоисте мя: странен бех, и введосте мене:</J></p>
<p>36 <J>наг, и одеясте мя: болен, и посетисте мене: в темнице бех, и приидосте ко мне.</J></p>
<p>37 <J>Тогда отвещают ему праведницы, глаголюще: Господи, когда тя видехом алчуща, и напитахом? или жаждуща, и напоихом?</J></p>
<p>38 <J>когда же тя видехом странна, и введохом? или нага, и одеяхом?</J></p>
<p>39 <J>когда же тя видехом боляща, или в темнице, и приидохом к тебе?</J></p>
<p>40 <J>И отвещав Царь речет им: аминь глаголю вам, понеже сотвористе единому сих братий моих менших, мне сотвористе.</J></p>
<p>41 <J>Тогда речет и сущым ошуюю (его): идите от мене, проклятии, во огнь вечный, уготованный диаволу и аггелом его:</J></p>
<p>42 <J>взалкахся бо, и не дасте ми ясти: возжадахся, и не напоисте мене:</J></p>
<p>43 <J>странен бех, и не введосте мене: наг, и не одеясте мене: болен и в темнице, и не посетисте мене.</J></p>
<p>44 <J>Тогда отвещают ему и тии, глаголюще: Господи, когда тя видехом алчуща, или жаждуща, или странна, или нага, или больна, или в темнице, и не послужихом тебе?</J></p>
<p>45 <J>Тогда отвещает им, глаголя: аминь глаголю вам, понеже не сотвористе единому сих менших, ни мне сотвористе.</J></p>
<p>46 <J>И идут сии в муку вечную, праведницы же в живот вечный.</J></p>
<h4>26</h4>
<p>1 И бысть, егда сконча Иисус вся словеса сия, рече учеником своим:</p>
<p>2 <J>весте, яко по двою дню пасха будет, и Сын Человеческий предан будет на пропятие.</J></p>
<p>3 Тогда собрашася архиерее и книжницы и старцы людстии во двор архиереов, глаголемаго каиафы,</p>
<p>4 и совещаша, да Иисуса лестию имут и убиют:</p>
<p>5 глаголаху же: но не в праздник, да не молва будет в людех.</p>
<p>6 Иисусу же бывшу в вифании, в дому симона прокаженнаго,</p>
<p>7 приступи к нему жена, сткляницу мира имущи многоценнаго, и возливаше на главу его возлежаща.</p>
<p>8 Видевше же ученицы его негодоваша, глаголюще: чесо ради гибель сия (бысть)?</p>
<p>9 можаше бо сие миро продано быти на мнозе и датися нищым.</p>
<p>10 Разумев же Иисус рече им: <J>что труждаете жену? дело бо добро содела о мне:</J></p>
<p>11 <J>всегда бо нищыя имате с собою, мене же не всегда имате:</J></p>
<p>12 <J>возлиявши бо сия миро сие на тело мое, на погребение мя сотвори:</J></p>
<p>13 <J>аминь глаголю вам: идеже аще проповедано будет Евангелие сие во всем мире, речется и еже сотвори сия, в память ея.</J></p>
<p>14 Тогда шед един от обоюнадесяте, глаголемый иуда искариотский, ко архиереом,</p>
<p>15 рече: что ми хощете дати, и аз вам предам его? Они же поставиша ему тридесять сребреник:</p>
<p>16 и оттоле искаше удобна времене, да его предаст.</p>
<p>17 В первый же день опресночный приступиша ученицы ко Иисусу, глаголюще ему: где хощеши уготоваем ти ясти пасху?</p>
<p>18 Он же рече: <J>идите во град ко онсице, и рцыте ему: учитель глаголет: время мое близ есть: у тебе сотворю пасху со ученики моими.</J></p>
<p>19 И сотвориша ученицы, якоже повеле им Иисус, и уготоваша пасху.</p>
<p>20 Вечеру же бывшу, возлежаше со обеманадесяте ученикома:</p>
<p>21 и ядущым им, рече: <J>аминь глаголю вам, яко един от вас предаст мя.</J></p>
<p>22 И скорбяще зело, начаша глаголати ему един кийждо их: еда аз есмь, Господи?</p>
<p>23 Он же отвещав рече: <J>омочивый со мною в солило руку, той мя предаст:</J></p>
<p>24 <J>Сын убо Человеческий идет, якоже есть писано о нем: горе же человеку тому, имже Сын Человеческий предастся: добро бы было ему, аще не бы родился человек той.</J></p>
<p>25 Отвещав же иуда предаяй его, рече: еда аз есмь, равви? глагола ему: <J>ты рекл еси.</J></p>
<p>26 Ядущым же им, приемь Иисус хлеб и благословив преломи, и даяше учеником, и рече: <J>приимите, ядите: сие есть тело мое.</J></p>
<p>27 И приемь чашу и хвалу воздав, даде им, глаголя: <J>пийте от нея вси:</J></p>
<p>28 <J>сия бо есть кровь моя, новаго завета, яже за многия изливаема во оставление грехов.</J></p>
<p>29 <J>глаголю же вам, яко не имам пити отныне от сего плода лознаго, до дне того, егда е пию с вами ново во Царствии Отца моего.</J></p>
<p>30 И воспевше изыдоша в гору елеонску.</p>
<p>31 Тогда глагола им Иисус: <J>вси вы соблазнитеся о мне в нощь сию: писано бо есть: поражу пастыря, и разыдутся овцы стада:</J></p>
<p>32 <J>по воскресении же моем варяю вы в галилеи.</J></p>
<p>33 Отвещав же петр рече ему: аще и вси соблазнятся о тебе, аз никогдаже соблажнюся.</p>
<p>34 Рече ему Иисус: <J>аминь глаголю тебе, яко в сию нощь, прежде даже алектор не возгласит, трикраты отвержешися мене.</J></p>
<p>35 Глагола ему петр: аще ми есть и умрети с тобою, не отвергуся тебе. Такожде и вси ученицы реша.</p>
<p>36 Тогда прииде с ними Иисус в весь, нарицаемую гефсиманиа, и глагола учеником: <J>седите ту, дондеже шед помолюся тамо.</J></p>
<p>37 И поемь петра и оба сына зеведеова, начат скорбети и тужити.</p>
<p>38 Тогда глагола им Иисус: <J>прискорбна есть душа моя до смерти: пождите зде и бдите со мною.</J></p>
<p>39 И прешед мало, паде на лицы своем, моляся и глаголя: <J>Отче мой, аще возможно есть, да мимоидет от мене чаша сия: обаче не якоже аз хощу, но якоже ты.</J></p>
<p>40 И пришед ко учеником, и обрете их спящих, и глагола петрови: <J>тако ли не возмогосте единаго часа побдети со мною?</J></p>
<p>41 <J>бдите и молитеся, да не внидете в напасть: дух убо бодр, плоть же немощна.</J></p>
<p>42 Паки вторицею шед помолися, глаголя: <J>Отче мой, аще не может сия чаша мимоити от мене, аще не пию ея, буди воля твоя.</J></p>
<p>43 И пришед обрете их паки спящих: беста бо им очи отяготене.</p>
<p>44 И оставль их, шед паки, помолися третицею, тожде слово рек.</p>
<p>45 Тогда прииде ко учеником своим и глагола им: <J>спите прочее и почивайте: се, приближися час, и Сын Человеческий предается в руки грешников:</J></p>
<p>46 <J>востаните, идем: се, приближися предаяй мя.</J></p>
<p>47 И еще ему глаголющу, се, иуда, един от обоюнадесяте, прииде, и с ним народ мног со оружием и дрекольми, от архиерей и старец людских.</p>
<p>48 Предаяй же его даде им знамение, глаголя: егоже аще лобжу, той есть: имите его.</p>
<p>49 И абие приступль ко Иисусови, рече: радуйся, равви. И облобыза его.</p>
<p>50 Иисус же рече ему: <J>друже,</J> (твори,) <J>на неже еси пришел.</J> Тогда приступльше возложиша руце на Иисуса и яша его.</p>
<p>51 И се, един от сущих со Иисусом, простер руку, извлече нож свой, и удари раба архиереова, и уреза ему ухо.</p>
<p>52 Тогда глагола ему Иисус: <J>возврати нож твой в место его: вси бо приемшии нож ножем погибнут:</J></p>
<p>53 <J>или мнится ти, яко не могу ныне умолити Отца моего, и представит ми вящше неже дванадесяте легеона ангел?</J></p>
<p>54 <J>како убо сбудутся писания, яко тако подобает быти?</J></p>
<p>55 В той час рече Иисус народом: <J>яко на разбойника ли изыдосте со оружием и дрекольми яти мя? по вся дни при вас седех учя в церкви, и не ясте мене.</J></p>
<p>56 Се же все бысть, да сбудутся писания пророческая. Тогда ученицы вси оставльше его бежаша.</p>
<p>57 (Воини) же емше Иисуса ведоша к каиафе архиереови, идеже книжницы и старцы собрашася.</p>
<p>58 Петр же идяше по нем издалеча до двора архиереова: и вшед внутрь, седяше со слугами, видети кончину.</p>
<p>59 Архиерее же и старцы и сонм весь искаху лжесвидетелства на Иисуса, яко да убиют его,</p>
<p>60 и не обретаху: и многим лжесвидетелем приступльшым, не обретоша. Послежде же приступивша два лжесвидетеля,</p>
<p>61 реста: сей рече: могу разорити церковь Божию и треми денми создати ю.</p>
<p>62 И востав архиерей рече ему: ничесоже ли отвещаваеши, что сии на тя свидетелствуют?</p>
<p>63 Иисус же молчаше. И отвещав архиерей рече ему: заклинаю тя Богом живым, да речеши нам, аще ты еси Христос, Сын Божий?</p>
<p>64 глагола ему Иисус: <J>ты рекл еси: обаче глаголю вам: отселе узрите Сына Человеческаго седяща одесную силы и грядуща на облацех небесных.</J></p>
<p>65 Тогда архиерей растерза ризы своя, глаголя, яко хулу глагола: что еще требуем свидетелей? се, ныне слышасте хулу его:</p>
<p>66 что вам мнится? Они же отвещавше реша: повинен есть смерти.</p>
<p>67 Тогда заплеваша лице его и пакости ему деяху: овии же за ланиту удариша,</p>
<p>68 глаголюще: прорцы нам, Христе, кто есть ударей тя?</p>
<p>69 Петр же вне седяше во дворе. И приступи к нему едина рабыня, глаголющи: и ты был еси со Иисусом галилейским.</p>
<p>70 Он же отвержеся пред всеми, глаголя: не вем, что глаголеши.</p>
<p>71 Изшедшу же ему ко вратом, узре его другая, и глагола сущым тамо: и сей бе со Иисусом назореом.</p>
<p>72 И паки отвержеся с клятвою, яко не знаю Человека.</p>
<p>73 Помале же приступивше стоящии, реша петрови: воистинну и ты от них еси, ибо беседа твоя яве тя творит.</p>
<p>74 Тогда начат ротитися и клятися, яко не знаю Человека. И абие петель возгласи.</p>
<p>75 И помяну петр глаголгол Иисусов, реченный ему, яко <J>прежде даже петель не возгласит, трикраты отвержешися мене.</J> И изшед вон плакася горько.</p>
<h4>27</h4>
<p>1 Утру же бывшу, совет сотвориша вси архиерее и старцы людстии на Иисуса, яко убити его:</p>
<p>2 и связавше его ведоша и предаша его понтийскому пилату игемону.</p>
<p>3 Тогда видев иуда предавый его, яко осудиша его, раскаявся возврати тридесять сребреники архиереем и старцем,</p>
<p>4 глаголя: согреших предав кровь неповинную. Они же реша: что есть нам? ты узриши.</p>
<p>5 И поверг сребреники в церкви, отиде: и шед удавися.</p>
<p>6 Архиерее же приемше сребреники, реша: недостойно есть вложити их в корвану, понеже цена крове есть.</p>
<p>7 Совет же сотворше, купиша ими село скудельничо, в погребание странным:</p>
<p>8 темже наречеся село то село крове, до сего дне:</p>
<p>9 тогда сбыстся реченное иеремием пророком, глаголющим: и прияша тридесять сребреник, цену цененнаго, егоже цениша от сынов израилев,</p>
<p>10 и даша я на село скудельничо, якоже сказа мне Господь.</p>
<p>11 Иисус же ста пред игемоном. И вопроси его игемон, глаголя: ты ли еси Царь иудейский? Иисус же рече ему: <J>ты глаголеши.</J></p>
<p>12 И егда нань глаголаху архиерее и старцы, ничесоже отвещаваше.</p>
<p>13 Тогда глагола ему пилат: не слышиши ли, колика на тя свидетелствуют?</p>
<p>14 И не отвеща ему ни к единому глаголу, яко дивитися игемону зело.</p>
<p>15 На (всяк) же праздник обычай бе игемону отпущати единаго народу связня, егоже хотяху:</p>
<p>16 имяху же тогда связана нарочита, глаголемаго варавву:</p>
<p>17 собравшымся же им, рече им пилат: кого хощете (от обою) отпущу вам: варавву ли, или Иисуса глаголемаго Христа?</p>
<p>18 Ведяше бо, яко зависти ради предаша его.</p>
<p>19 Седящу же ему на судищи, посла к нему жена его, глаголющи: ничтоже тебе и праведнику тому: много бо пострадах днесь во сне его ради.</p>
<p>20 Архиерее же и старцы наустиша народы, да испросят варавву, Иисуса же погубят.</p>
<p>21 Отвещав же игемон рече им: кого хощете от обою отпущу вам? Они же реша: варавву.</p>
<p>22 Глагола им пилат: что убо сотворю Иисусу глаголемому Христу? Глаголаша ему вси: да распят будет.</p>
<p>23 Игемон же рече: кое убо зло сотвори? Они же излиха вопияху, глаголюще: да пропят будет.</p>
<p>24 Видев же пилат, яко ничтоже успевает, но паче молва бывает, приемь воду, умы руце пред народом, глаголя: неповинен есмь от крове праведнаго сего: вы узрите.</p>
<p>25 И отвещавше вси людие реша: кровь его на нас и на чадех наших.</p>
<p>26 Тогда отпусти им варавву: Иисуса же бив предаде (им), да его пропнут.</p>
<p>27 Тогда воини игемоновы, приемше Иисуса на судище, собраша нань все множество воин:</p>
<p>28 и совлекше его, одеяша его хламидою червленою:</p>
<p>29 и сплетше венец от терния, возложиша на главу его, и трость в десницу его: и поклоньшеся на колену пред ним ругахуся ему, глаголюще: радуйся, Царю иудейский.</p>
<p>30 И плюнувше нань, прияша трость и бияху по главе его.</p>
<p>31 И егда поругашася ему, совлекоша с него багряницу и облекоша его в ризы его: и ведоша его на пропятие.</p>
<p>32 Исходяще же обретоша человека киринейска, именем симона: и сему задеша понести крест его.</p>
<p>33 И пришедше на место нарицаемое голгофа, еже есть глаголемо краниево место,</p>
<p>34 даша ему пити оцет с желчию смешен: и вкушь, не хотяше пити.</p>
<p>35 Распеншии же его разделиша ризы его, вергше жребия:</p>
<p>36 и седяще стрежаху его ту:</p>
<p>37 и возложиша верху главы его вину его написану: сей есть Иисус, Царь иудейский.</p>
<p>38 Тогда распяша с ним два разбойника: единаго о десную, и единаго о шуюю.</p>
<p>39 Мимоходящии же хуляху его, покивающе главами своими</p>
<p>40 и глаголюще: разоряяй церковь и треми денми созидаяй, спасися сам: аще Сын еси Божий, сниди со креста.</p>
<p>41 Такожде же и архиерее ругающеся с книжники и старцы (и фарисеи), глаголаху:</p>
<p>42 иныя спасе, себе ли не может спасти? аще Царь израилев есть, да снидет ныне со креста, и веруем в него:</p>
<p>43 упова на Бога: да избавит ныне его, аще хощет ему. Рече бо, яко Божий есмь Сын.</p>
<p>44 Тожде же и разбойника распятая с ним поношаста ему.</p>
<p>45 От шестаго же часа тма бысть по всей земли до часа девятаго:</p>
<p>46 о девятем же часе возопи Иисус гласом велиим, глаголя: <J>или, или, лима савахфани?</J> еже есть, <J>Боже мой, Боже мой, вскую мя еси оставил?</J></p>
<p>47 Нецыи же от ту стоящих слышавше глаголаху, яко илию глашает сей.</p>
<p>48 И абие тек един от них, и приемь губу, исполнив же оцта, и вонзе на трость, напаяше его.</p>
<p>49 Прочии же глаголаху: остави, да видим, аще приидет илиа спасти его.</p>
<p>50 Иисус же, паки возопив гласом велиим, испусти дух.</p>
<p>51 И се, завеса церковная раздрася на двое с вышняго края до нижняго: и земля потрясеся: и камение распадеся:</p>
<p>52 и гроби отверзошася: и многа телеса усопших святых восташа:</p>
<p>53 и изшедше из гроб, по воскресении его, внидоша во святый град и явишася мнозем.</p>
<p>54 Сотник же и иже с ним стрегущии Иисуса, видевше трус и бывшая, убояшася зело, глаголюще: воистинну Божий Сын бе сей.</p>
<p>55 Бяху же ту и жены многи издалеча зрящя, яже идоша по Иисусе от галилеи, служащя ему:</p>
<p>56 в нихже бе мариа магдалина, и мариа иакова и иосии мати, и мати сыну зеведеову.</p>
<p>57 Позде же бывшу, прииде человек богат от аримафеа, именем иосиф, иже и сам учися у Иисуса:</p>
<p>58 сей приступль к пилату, проси телесе Иисусова. Тогда пилат повеле дати тело.</p>
<p>59 И приемь тело иосиф, обвит е плащаницею чистою</p>
<p>60 и положи е в новем своем гробе, егоже изсече в камени: и возвалив камень велий над двери гроба, отиде.</p>
<p>61 Бе же ту мариа магдалина и другая мариа, седяще прямо гроба.</p>
<p>62 Во утрий же день, иже есть по пятце, собрашася архиерее и фарисее к пилату,</p>
<p>63 глаголюще: господи, помянухом, яко льстец он рече, еще сый жив: <J>по триех днех востану:</J></p>
<p>64 повели убо утвердити гроб до третияго дне, да не како пришедше ученицы его нощию украдут его и рекут людем: воста от мертвых: и будет последняя лесть горша первыя.</p>
<p>65 Рече же им пилат: имате кустодию: идите, утвердите, якоже весте.</p>
<p>66 Они же шедше утвердиша гроб, знаменавше камень с кустодиею.</p>
<h4>28</h4>
<p>1 В вечер же субботный, свитающи во едину от суббот, прииде мариа магдалина и другая мариа, видети гроб.</p>
<p>2 И се, трус бысть велий: ангел бо Господень сшед с небесе, приступль отвали камень от дверий гроба и седяше на нем:</p>
<p>3 бе же зрак его яко молния, и одеяние его бело яко снег.</p>
<p>4 От страха же его сотрясошася стрегущии и быша яко мертви.</p>
<p>5 Отвещав же ангел рече женам: не бойтеся вы: вем бо, яко Иисуса распятаго ищете:</p>
<p>6 несть зде: воста бо, якоже рече: приидите, видите место, идеже лежа Господь,</p>
<p>7 и скоро шедше рцыте учеником его, яко воста от мертвых и се, варяет вы в галилеи: тамо его узрите: се, рех вам.</p>
<p>8 И изшедше скоро от гроба со страхом и радостию велиею, текосте возвестити учеником его.</p>
<p>9 Егда же идясте возвестити учеником его, и се, Иисус срете я, глаголя: <J>радуйтеся.</J> Оне же приступльше ястеся за нозе его и поклонистеся ему.</p>
<p>10 Тогда глагола има Иисус: <J>не бойтеся: идите, возвестите братии моей, да идут в галилею, и ту мя видят.</J></p>
<p>11 Идущема же има, се, нецыи от кустодии пришедше во град, возвестиша архиереом вся бывшая.</p>
<p>12 И собравшеся со старцы, совет сотвориша, сребреники доволны даша воином,</p>
<p>13 глаголюще: рцыте, яко ученицы его нощию пришедше украдоша его, нам спящым:</p>
<p>14 и аще сие услышано будет у игемона, мы утолим его и вас безпечальны сотворим.</p>
<p>15 Они же приемше сребреники, сотвориша, якоже научени быша. И промчеся слово сие во иудеех даже до сего дне.</p>
<p>16 Единии же надесяте ученицы идоша в галилею, в гору, аможе повеле им Иисус:</p>
<p>17 и видевше его, поклонишася ему: ови же усумнешася.</p>
<p>18 И приступль Иисус, рече им, глаголя: <J>дадеся ми всяка власть на небеси и на земли:</J></p>
<p>19 <J>шедше убо научите вся языки, крестяще их во имя Отца и Сына и святаго Духа,</J></p>
<p>20 <J>учаще их блюсти вся, елика заповедах вам: и се, аз с вами есмь во вся дни до скончания века. Аминь.</J></p>
