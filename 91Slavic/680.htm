<h4>1</h4>
<p>Симон петр, раб и посланник Иисус Христов, равночистную с нами получившими веру в правде Бога нашего и спаса Иисуса Христа:</p>
<p>благодать вам и мир да умножится в познании Бога, и Христа Иисуса Господа нашего.</p>
<p>Яко вся нам Божественныя силы его, яже к животу и благочестию, подана разумом призвавшаго нас славою и добродетелию.</p>
<p>имиже честная нам и великая обетования даровашася, да сих ради будете Божественнаго причастницы естества, отбегше, яже в мире, похотныя тли:</p>
<p>и в самое же сие, тщание все привнесше, подадите в вере вашей добродетель, в добродетели же разум,</p>
<p>в разуме же воздержание, в воздержании же терпение, в терпении же благочестие,</p>
<p>во блгочестии же братолюбие, в братолюбии же любовь.</p>
<p>Сия бо сущая в вас и множащаяся, не праздных ниже безплодных сотворят вы в Господа нашего Иисуса Христа познание:</p>
<p>емуже бо несть сих, слеп есть, мжай, забвение приемь очищения древних своих грехов.</p>
<p>Темже паче, братие, потщитеся известно ваше звание и избрание творити: сия бо творяще, не имате согрешити никогдаже,</p>
<p>сице бо обилно приподастся вам вход в вечное Царство Господа нашего и спаса Иисуса Христа.</p>
<p>Сего ради не обленюся воспоминати присно вам о сих, аще и ведите, и утверждени есте в настоящей истине.</p>
<p>Праведно бо мню, донележе есмь в сем телеси, возставляти вас воспоминанием,</p>
<p>ведый, яко скоро есть отложение телесе моего, якоже и Господь наш Иисус Христос сказа мне.</p>
<p>Потщуся же и всегда имети вас по моем исходе память о сих творити.</p>
<p>Не ухищренным бо баснем последовавше сказахом вам силу и пришествие Господа нашего Иисуса Христа, но самовидцы бывше величествия онаго.</p>
<p>Прием бо от Бога Отца честь и славу, гласу пришедшу к нему от велелепныя славы. сей есть Сын мой возлюбленныи, о немже аз благоизволих.</p>
<p>И сей глас мы слышахом с небесе сшедшь, с ним суще на горе святей.</p>
<p>И имамы известнейшее пророческое слово: емуже внимающе якоже светилу сияющу в темнем месте, добре творите, дондеже день озарит, и денница возсияет в сердцах ваших,</p>
<p>сие прежде ведуще, яко всяко пророчество книжное по своему сказанию не бывает.</p>
<p>Ни бо волею бысть когда человеком пророчество, но от святаго Духа просвещаеми глаголаша святии Божии человецы.</p>
<h4>2</h4>
<p>Быша же и лживии пророцы в людех, якоже и в вас будут лживии учителие, иже внесут ереси погибели, и искупльшаго их Владыки отметающеся, приводяще себе скору погибель.</p>
<p>И мнози последствуют их нечистотам, ихже ради путь истинный похулится.</p>
<p>И в преумножении льстивых словес вас уловят: ихже суд искони не коснит, и погибель их не дремлет.</p>
<p>Аще бо Бог аггелов согрешивших не пощаде, но пленицами мрака связав, предаде на суд мучимых блюсти:</p>
<p>и перваго мира не пощаде, но осмаго ноа правды проповедника сохрани, потоп миру нечествовавших наведе:</p>
<p>и грады содомския и гоморрския сжег, разорением осуди, образ хотящым нечествовати положив:</p>
<p>и праведнаго лота, обидима от беззаконных в нечистоте сожития, избави.</p>
<p>видением бо и слухом праведный, живый в них, день от дне душу праведну беззаконными делы мучаше:</p>
<p>весть Господь блгочистивыя от напасти избавляти, неправедники же на день судныи мучимы блюсти,</p>
<p>наипаче же вслед плотския похоти сквернения ходящыя и о господстве нерадящыя: продерзателе, себе угодницы, славы не трепещут хуляще:</p>
<p>идеже ангели крепостию и силою больши суще, не терпят на ся от Господа укоризнен суд.</p>
<p>Сии же, яко скоти животни естеством бывше в погибель и тлю, в нихже не разумеют хуляще, во истлении своем истлеют,</p>
<p>приемлюще мзду неправедну, сласть мняще вседневное насыщение, сквернители и порочницы, питающеся лестьми своими, ядуще с вами,</p>
<p>очи имуще исполнь блудодеяния и непрестаемаго греха, прельщающе душы неутверждены, сердце научено лихоимству имуще, клятвы чада:</p>
<p>оставльше правый путь заблудиша, последовавше пути валаама восорова, иже мзду неправедну возлюби,</p>
<p>обличение же име своего беззакония: подяремник безгласен, человеческим гласом провещавшь, возбрани пророка безумие.</p>
<p>Сии суть источницы безводни, облацы и мглы от ветр преносими, имже мрак темный во веки блюдется.</p>
<p>Прегордая бо суеты вещающе, прельщают в скверны плотския похоти, отбегающих всячески от них живущих во льсти,</p>
<p>свободу им обещавающе, сами раби суще тления: имже бо кто побежден бывает, сему и работен есть.</p>
<p>Аще бо отбегше скверн мира в разум Господа и спаса нашего Иисуса Христа, сими же паки сплетшеся побеждаеми бывают, быша им последняя горша первых.</p>
<p>Лучше бо бе им не познати пути правды, нежели познавшым возвратитися вспять от преданныя им святыя заповеди.</p>
<p>Случися бо им истинная притча: пес возвращься на свою блевотину, и: свиния, омывшися, в кал тинный.</p>
<h4>3</h4>
<p>Сие уже, возлюбленнии, второе вам пишу послание, в нихже возбуждаю воспоминанием ваш чистый смысл,</p>
<p>помянути прежде реченныя глаголы от святых пророк, и апостол ваших заповедь Господа и спаса:</p>
<p>сие прежде ведяще, яко приидут в последния дни ругателе, по своих похотех ходяще</p>
<p>и глаголюще: где есть обетование пришествия его, отнележе бо отцы успоша, вся тако пребывают от начала создания.</p>
<p>Таится бо им сие хотящым, яко небеса беша исперва, и земля от воды и водою составлена, Божиим словом:</p>
<p>темже тогдашнии мир, водою потоплен быв, погибе.</p>
<p>А нынешняя небеса и земля темже словом сокровена суть, огню блюдома на день суда и погибели нечестивых человек.</p>
<p>Едино же сие да не утаится вас, возлюбленнии, яко един день пред Господем яко тысяща лет, и тысяща лет яко день един.</p>
<p>Не коснит Господь обетования, якоже нецыи коснение мнят: но долготерпит на нас, не хотя да кто погибнет, но да вси в покаяние приидут.</p>
<p>Приидет же день Господень яко тать в нощи, в оньже небеса убо с шумом мимо идут, стихии же сжигаемы разорятся, земля же и яже на ней дела сгорят.</p>
<p>Сим убо всем разоряемым, кацем подобает быти вам во святых пребываниих и благочестиих,</p>
<p>чающым и скорее быти желающым пришествия Божияго дне, егоже ради небеса жегома разорятся, и стихии опаляемы растаются?</p>
<p>Нова же небесе и новы земли по обетованию его чаем, в нихже правда живет.</p>
<p>Темже, возлюбленнии, сих чающе, потщитеся нескверни и непорочни тому обрестися в мире,</p>
<p>и Господа нашего долготерпение спасение непщуите, якоже и возлюбленный наш брат павел по данней ему премудрости написа вам,</p>
<p>якоже и во всех своих посланиих, глаголя в них о сих: в нихже суть неудобь разумна некая, яже ненаучени и неутверждени развращают, якоже и прочая писания, к своей погибели им.</p>
<p>Вы же убо, возлюбленнии, предведяще хранитеся, да не лестию беззаконных сведени бывше, отпадете своего утверждения.</p>
<p>но да растете во благодати и разуме Господа нашего и спаса Иисуса Христа. Тому слава и ныне и в день века. Аминь.</p>
