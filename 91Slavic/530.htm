<h4>1</h4>
<p>1 павел, зван апостол Иисус Христов волею Божиею, и сосфен брат,</p>
<p>2 Церкви Божией сущей в коринфе, освященным о Христе Иисусе, званным святым, со всеми призывающими имя Господа нашего Иисуса Христа, во всяцем месте, тех же и нашем:</p>
<p>3 благодать вам и мир от Бога Отца нашего и Господа Иисуса Христа.</p>
<p>4 Благодарю Бога моего всегда о вас, о благодати Божией данней вам о Христе Иисусе,</p>
<p>5 яко во всем обогатистеся о нем, во всяцем слове и всяцем разуме,</p>
<p>6 якоже свидетелство Христово известися в вас:</p>
<p>7 яко вам не лишитися ни во единем даровании, чающым откровения Господа нашего Иисуса Христа,</p>
<p>8 иже и утвердит вас даже до конца неповинных в день Господа нашего Иисуса Христа.</p>
<p>9 Верен Бог, имже звани бысте во общение Сына его Иисуса Христа, Господа нашего.</p>
<p>10 Молю же вы, братие, именем Господа нашего Иисуса Христа, да тожде глаголете вси, и да не будут в вас распри, да будете же утверждени в томже разумении и в тойже мысли.</p>
<p>11 Возвестися бо ми о вас, братие моя, (посланным) от хлоиса, яко рвения в вас суть.</p>
<p>12 Глаголю же се, яко кийждо вас глаголет: аз убо есмь павлов, аз же аполлосов, аз же кифин, аз же Христов.</p>
<p>13 Еда разделися Христос, еда павел распятся по вас? или во имя павлово крестистеся?</p>
<p>14 Благодарю Бога, яко ни единаго от вас крестих, точию криспа и гаиа,</p>
<p>15 да не кто речет, яко в мое имя крестих.</p>
<p>16 Крестих же и стефанинов дом: прочее не вем, аще кого иного крестих.</p>
<p>17 Не посла бо мене Христос крестити, но благовестити, не в премудрости слова, да не испразднится крест Христов.</p>
<p>18 Слово бо крестное погибающым убо юродство есть, а спасаемым нам сила Божия есть.</p>
<p>19 Писано бо есть: погублю премудрость премудрых, и разум разумных отвергу.</p>
<p>20 Где премудр? где книжник? где совопросник века сего? Не обуи ли Бог премудрость мира сего?</p>
<p>21 Понеже бо в премудрости Божией не разуме мир премудростию Бога, благоизволил Бог буйстовм проповеди спасти верующих.</p>
<p>22 Понеже и иудее знамения просят, и еллини премудрости ищут:</p>
<p>23 мы же проповедуем Христа распята, иудеем убо соблазн, еллином же безумие,</p>
<p>24 самем же званным иудеем же и еллином Христа, Божию силу и Божию премудрость:</p>
<p>25 зане буее Божие премудрее человек есть, и немощное Божие крепчае человек есть.</p>
<p>26 Видите бо звание ваше, братие, яко не мнози премудри по плоти, не мнози сильни, не мнози благородни:</p>
<p>27 но буяя мира избра Бог, да премудрыя посрамит, и немощная мира избра Бог, да посрамит крепкая:</p>
<p>28 и худородная мира и уничиженная избра Бог, и не сущая, да сущая упразднит,</p>
<p>29 яко да не похвалится всяка плоть пред Богом.</p>
<p>30 Из негоже вы есте о Христе Иисусе, иже бысть нам премудрость от Бога, правда же и освящение и избавление,</p>
<p>31 да, якоже пишется: хваляйся, о Господе да хвалится.</p>
<h4>2</h4>
<p>1 И аз пришед к вам, братие, приидох не по превосходному словеси или премудрости возвещая вам свидетелство Божие:</p>
<p>2 не судих бо ведети что в вас, точию Иисуса Христа, и сего распята:</p>
<p>3 и аз в немощи и страсе и трепете мнозе бых в вас.</p>
<p>4 И слово мое и проповедь моя не в препретелных человеческия премудрости словесех, но в явлении духа и силы,</p>
<p>5 да вера ваша не в мудрости человечестей, но в силе Божией будет.</p>
<p>6 Премудрость же глаголем в совершенных, премудрость же не века сего, ни князей века сего престающих,</p>
<p>7 но глаголем премудрость Божию, в тайне сокровенную, юже предустави Бог прежде век в славу нашу,</p>
<p>8 юже никтоже от князей века сего разуме: аще бо быша разумели, не быша Господа славы распяли.</p>
<p>9 Но якоже есть писано: ихже око не виде, и ухо не слыша, и на сердце человеку не взыдоша, яже уготова Бог любящым его.</p>
<p>10 Нам же Бог открыл есть духом своим: дух бо вся испытует, и глубины Божия.</p>
<p>11 Кто бо весть от человек, яже в человеце, точию дух человека, живущий в нем? Такожде и Божия никтоже весть, точию Дух Божий.</p>
<p>12 Мы же не духа мира сего прияхом, но духа иже от Бога, да вемы яже от Бога дарованная нам,</p>
<p>13 яже и глаголем не в наученых человеческия премудрости словесех, но в наученых духа святаго, духовная духовными сразсуждающе.</p>
<p>14 Душевен же человек не приемлет яже Духа Божия: юродство бо ему есть, и не может разумети, зане духовне востязуется.</p>
<p>15 Духовный же востязует убо вся, а сам той ни от единаго востязуется.</p>
<p>16 Кто бо разуме ум Господень, иже изяснит и? Мы же ум Христов имамы.</p>
<h4>3</h4>
<p>1 И аз, братие, не могох вам глаголати яко духовным, но яко плотяным, яко младенцем о Христе.</p>
<p>2 Млеком вы напоих, а не брашном: ибо не у можасте, но ниже еще можете ныне,</p>
<p>3 еще бо плотстии есте. Идеже бо в вас зависти и рвения и распри, не плотстии ли есте и по человеку ходите?</p>
<p>4 Егда бо глаголет кто: аз убо есмь павлов, другий же: аз аполлосов: не плотстии ли есте?</p>
<p>5 Кто убо есть павел? кто же ли аполлос? Но точию служителие, имиже веровасте, и комуждо якоже Господь даде.</p>
<p>6 Аз насадих, аполлос напои, Бог же возрасти:</p>
<p>7 темже ни насаждаяй есть что, ни напаяяй, но возращаяй Бог.</p>
<p>8 Насаждаяй же и напаяяй едино еста: кийждо же свою мзду приимет по своему труду.</p>
<p>9 Богу бо есмы споспешницы: Божие тяжание, Божие здание есте.</p>
<p>10 По благодати Божией данней мне, яко премудр архитектон основание положих, ин же назидает: кийждо же да блюдет, како назидает.</p>
<p>11 Основания бо инаго никтоже может положити паче лежащаго, еже есть Иисус Христос.</p>
<p>12 Аще ли кто назидает на основании сем злато, сребро, камение честное, дрова, сено, тростие,</p>
<p>13 когождо дело явлено будет: день бо явит, зане огнем открывается: и когождо дело, яковоже есть, огнь искусит.</p>
<p>14 (И) егоже аще дело пребудет, еже назда, мзду приимет:</p>
<p>15 (а) егоже дело сгорит, отщетится: сам же спасется, такожде якоже огнем.</p>
<p>16 Не весте ли, яко храм Божий есте, и Дух Божий живет в вас?</p>
<p>17 Аще кто Божий храм растлит, растлит сего Бог: храм бо Божий свят есть, иже есте вы.</p>
<p>18 Никтоже себе да прельщает: аще кто мнится мудр быти в вас в веце сем, буй да бывает, яко да премудр будет.</p>
<p>19 Премудрость бо мира сего буйство у Бога есть, писано бо есть: запинаяй премудрым в коварстве их.</p>
<p>20 И паки: Господь весть помышления человеческа, яко суть суетна.</p>
<p>21 Темже никтоже да хвалится в человецех, вся бо ваша суть:</p>
<p>22 аще павел, или аполлос, или кифа, или мир, или живот, или смерть, или настоящая, или будущая, вся ваша суть:</p>
<p>23 вы же Христовы, Христос же Божий.</p>
<h4>4</h4>
<p>1 Тако нас да непщует человек, яко слуг Христовых и строителей таин Божиих:</p>
<p>2 а еже прочее ищется в строителех, да верен кто обрящется.</p>
<p>3 Мне же не велико есть, да от вас истяжуся, или от человеческаго дне: но ни сам себе востязую.</p>
<p>4 Ничесоже бо в себе свем, но ни о сем оправдаюся: востязуяй же мя Господь есть.</p>
<p>5 Темже прежде времене ничтоже судите, дондеже приидет Господь, иже во свете приведет тайная тмы и объявит советы сердечныя, и тогда похвала будет комуждо от Бога.</p>
<p>6 Сия же, братие (моя), преобразих на себе и аполлоса вас ради, да от наю научитеся не паче написанных мудрствовати, да не един по единому гордитеся на другаго.</p>
<p>7 Кто бо тя разсуждает? Что же имаши, егоже неси приял? Аще же и приял еси, что хвалишися яко не прием?</p>
<p>8 Се, сыти есте, се, обогатистеся, без нас воцаристеся: и о, дабы воцарилися есте, да и мы быхом с вами цартсвовали.</p>
<p>9 Мню бо, яко Бог ны посланники последния яви, яко насмертники: зане позор быхом миру и ангелом и человеком.</p>
<p>10 Мы (убо) буи Христа ради, вы же мудри о Христе: мы немощни, вы же крепцы: вы славни, мы же безчестни.</p>
<p>11 До нынешняго часа и алчем, и жаждем, и наготуем, и страждем, и скитаемся,</p>
<p>12 и труждаемся, делающе своими руками. Укоряеми, благословляем: гоними, терпим:</p>
<p>13 хулими, утешаемся: якоже отреби миру быхом, всем попрание доселе.</p>
<p>14 Не срамляя вас сия пишу, но якоже чада моя возлюбленная наказую.</p>
<p>15 Аще бо (и) многи пестуны имате о Христе, но не многи отцы: о Христе бо Иисусе благовествованием аз вы родих.</p>
<p>16 Молю же вас: подобни мне бывайте, якоже аз Христу.</p>
<p>17 Сего ради послах к вам тимофеа, иже ми есть чадо возлюблено и верно о Господе, иже вам воспомянет пути моя, яже о Христе Иисусе, якоже везде и во всяцей Церкви учу.</p>
<p>18 Яко не грядущу ми к вам, разгордешася нецыи:</p>
<p>19 прииду же скоро к вам, аще Господь восхощет, и уразумею не слово разгордевшихся, но силу:</p>
<p>20 не в словеси бо Царство Божие, но в силе.</p>
<p>21 Что хощете? с палицею ли прииду к вам, или с любовию и духом кротости?</p>
<h4>5</h4>
<p>1 Отнюд слышится в вас блужение, и таково блужение, яковоже ни во языцех именуется, яко некоему имети жену отчую.</p>
<p>2 И вы разгордесте, и не паче плакасте, да измется от среды вас содеявый дело сие.</p>
<p>3 Зане аз убо аще не у вас сый телом, ту же живый духом, уже судих, яко тамо сый: содеявшаго сице сие,</p>
<p>4 о имени Господа нашего Иисуса Христа собравшымся вам и моему духу, с силою Господа нашего Иисуса Христа,</p>
<p>5 предати таковаго сатане во измождение плоти, да дух спасется в день Господа нашего Иисуса Христа.</p>
<p>6 Не добра похвала ваша. Не весте ли, яко мал квас все смешение квасит?</p>
<p>7 Очистите убо ветхий квас, да будете ново смешение, якоже есте безквасни: ибо пасха наша за ны пожрен бысть Христос.</p>
<p>8 Темже да празднуем не в квасе ветсе, ни в квасе злобы и лукавства, но в безквасиих чистоты и истины.</p>
<p>9 Писах вам в послании не примешатися блудником:</p>
<p>10 и не всяко блудником мира сего, или лихоимцем, или хищником, или идолослужителем, понеже убо должни бы есте были от мира (сего) изыти:</p>
<p>11 ныне же писах вам не примешатися, аще некий, брат именуемь, будет блудник, или лихоимец, или идолослужитель, или досадитель, или пияница, или хищник: с таковым ниже ясти.</p>
<p>12 Что бо ми и внешних судити? Не внутренних ли вы судите?</p>
<p>13 Внешних же Бог судит. И измите злаго от вас самех.</p>
<h4>6</h4>
<p>1 Смеет ли кто от вас, вещь имея ко иному, судитися от неправедных, а не от святых?</p>
<p>2 Не весте ли, яко святии мирови имут судити? и аще вами суд приимет мир, недостойни есте судищем худым?</p>
<p>3 Не весте ли, яко аггелов судити имамы, а не точию житейских?</p>
<p>4 Житейская бо судища аще имате, уничиженных в Церкви, сих посаждаете.</p>
<p>5 К сраму вам глаголю: тако ли несть в вас мудр ни един, иже может разсудити между братий своих?</p>
<p>6 Но брат с братом судится, и то пред неверными.</p>
<p>7 Уже убо отнюд вам срам есть, яко тяжбы имате между собою. Почто не паче обидими есте? почто не паче лишени бываете?</p>
<p>8 Но вы (сами) обидите и лишаете, да еще братию.</p>
<p>9 Или не весте, яко неправедницы Царствия Божия не наследят? Не льстите себе: ни блудницы, ни идолослужителе, ни прелюбодее, (ни сквернителе,) ни малакии, ни мужеложницы,</p>
<p>10 ни лихоимцы, ни татие, ни пияницы, ни досадителе, ни хищницы Царствия Божия не наследят.</p>
<p>11 И сими (убо) нецыи бесте, но омыстеся, но освятистеся, но оправдистеся именем Господа нашего Иисуса Христа и духом Бога нашего.</p>
<p>12 Вся ми леть суть, но не вся на пользу: вся ми леть суть, но не аз обладан буду от чего.</p>
<p>13 Брашна чреву, и чрево брашном: Бог же и сие и сия упразднит. Тело же не блужению, но Господеви, и Господь телу.</p>
<p>14 Бог же и Господа воздвиже, и нас воздвигнет силою своею.</p>
<p>15 Не весте ли, яко телеса ваша удове Христовы суть? Вземь ли убо уды Христовы, сотворю уды блудничи? Да не будет.</p>
<p>16 Или не весте, яко прилепляяйся сквернодейце едино тело есть (с блудодейцею)? будета бо, рече, оба в плоть едину.</p>
<p>17 Прилепляяйся же Господеви един дух есть (с Господем).</p>
<p>18 Бегайте блудодеяния: всяк (бо) грех, егоже аще сотворит человек, кроме тела есть: а блудяй во свое тело согрешает.</p>
<p>19 Или не весте, яко телеса ваша храм живущаго в вас святаго духа суть, егоже имате от Бога, и несте свои?</p>
<p>20 куплени бо есте ценою. Прославите убо Бога в телесех ваших и в душах ваших, яже суть Божия.</p>
<h4>7</h4>
<p>1 А о нихже писасте ми, добро человеку жене не прикасатися.</p>
<p>2 Но блудодеяния ради кийждо свою жену да имать, и каяждо (жена) своего мужа да имать.</p>
<p>3 Жене муж должную любовь да воздает: такожде и жена мужу.</p>
<p>4 Жена своим телом не владеет, но муж: такожде и муж своим телом не владеет, но жена.</p>
<p>5 Не лишайте себе друг друга, точию по согласию до времене, да пребываете в посте и молитве, и паки вкупе собирайтеся, да не искушает вас сатана невоздержанием вашим.</p>
<p>6 Сие же глаголю по совету, (а) не по повелению.</p>
<p>7 Хощу бо, да вси человецы будут, якоже и аз: но кийждо свое дарование имать от Бога, ов убо сице, ов же сице.</p>
<p>8 Глаголю же безбрачным и вдовицам: добро им есть, аще пребудут якоже и аз:</p>
<p>9 аще ли не удержатся, да посягают: лучше бо есть женитися, нежели разжизатися.</p>
<p>10 А оженившымся завещаваю не аз, но Господь: жене от мужа не разлучатися:</p>
<p>11 аще ли же и разлучится, да пребывает безбрачна, или да смирится с мужем (своим): и мужу жены не отпущати.</p>
<p>12 Прочым же аз глаголю, (а) не Господь: аще который брат жену имать неверну, и та благоволит жити с ним, да не оставляет ея:</p>
<p>13 и жена аще имать мужа неверна, и той благоволит жити с нею, да не оставляет его:</p>
<p>14 святится бо муж неверен о жене верне, и святится жена неверна о мужи верне: иначе бо чада ваша нечиста были бы, ныне же свята суть.</p>
<p>15 Аще ли неверный отлучается, да разлучится: не поработися (бо) брат или сестра в таковых: в мир бо призва нас (Господь) Бог.</p>
<p>16 Что бо веси, жено, аще мужа спасеши? Или что веси, мужу, аще жену спасеши?</p>
<p>17 Точию коемуждо якоже разделил есть Бог, кийждо якоже призван бысть Господем, тако да ходит: и тако во всех церквах повелеваю.</p>
<p>18 Во обрезании ли кто призван бысть? да не отторгнется: в необрезании ли кто призван бысть? да не обрезуется.</p>
<p>19 Обрезание ничтоже есть, и необрезание ничтоже есть, но соблюдение заповедий Божиих.</p>
<p>20 Кийждо в звании, в немже призван бысть, в том да пребывает.</p>
<p>21 Раб ли призван был еси? да не нерадиши: но аще и можеши свободен быти, болше поработи себе.</p>
<p>22 Призванный бо о Господе раб, свободник Господень есть: такожде и призванный свободник, раб есть Христов.</p>
<p>23 Ценою куплени есте: не будите раби человеком.</p>
<p>24 Кийждо, в немже призван бысть, братие, в том да пребывает пред Богом.</p>
<p>25 О девах же повеления Господня не имам, совет же даю, яко помилован от Господа верен быти.</p>
<p>26 Мню убо сие добро быти за настоящую нужду, яко добро человеку тако быти.</p>
<p>27 Привязался ли еси жене? не ищи разрешения. Отрешился ли еси жены? не ищи жены.</p>
<p>28 Аще ли же и оженишися, не согрешил еси: и аще посягнет дева, не согрешила есть. Скорбь же плоти имети будут таковии: аз же вы щажду.</p>
<p>29 Сие же глаголю, братие, яко время прекращено есть прочее, да и имущии жены, якоже не имущии будут:</p>
<p>30 и плачущиися, якоже не плачущии: и радующиися, якоже не радующеся: и купующии, яко не содержаще:</p>
<p>31 и требующии мира сего, яко не требующе: преходит бо образ мира сего.</p>
<p>32 Хощу же вас безпечальных быти. Не оженивыйся печется о Господних, како угодити Господеви:</p>
<p>33 а оженивыйся печется о мирских, како угодити жене. Разделися жена и дева:</p>
<p>34 непосягшая печется о Господних, како угодити Господеви, да будет свята и телом и духом: а посягшая печется о мирских, како угодити мужу.</p>
<p>35 Сие же на пользу вам самем глаголю: не да сило вам наложу, но к блгообразию и блгоприступанию Господеви безмолвну.</p>
<p>36 Аще ли же кто безобразити о деве своей непщует, аще есть превозрастна, и тако должна есть быти: еже хощет, да творит: не согрешает, аще посягнет.</p>
<p>37 А иже стоит твердо сердцем, не имый нужды, власть же имать о своей воли, и се разсудил есть в сердцы своем блюсти деву свою, добре творит.</p>
<p>38 Темже и вдаяй браку свою деву добре творит: и не вдаяй лучше творит.</p>
<p>39 Жена привязана есть законом, в елико время живет муж ея: аще же умрет муж ея, свободна есть, за негоже хощет, посягнути, точию о Господе.</p>
<p>40 Блаженнейша же есть, аще тако пребудет, по моему совету: мнюся бо и аз Духа Божия имети.</p>
<h4>8</h4>
<p>1 О идоложертвенных же вемы: яко вси разум имамы. Разум (убо) кичит, а любы созидает.</p>
<p>2 Аще ли кто мнится ведети что, не у что разуме, якоже подобает разумети:</p>
<p>3 аще же кто любит Бога, сей познан бысть от него.</p>
<p>4 О ядении же идоложертвенных вемы, яко идол ничтоже есть в мире, и яко никтоже Бог ин, токмо един.</p>
<p>5 Аще бо и суть глаголемии бози, или на небеси, или на земли: якоже суть бози мнози и господие мнози:</p>
<p>6 но нам един Бог Отец, из негоже вся, и мы у него, и един Господь Иисус Христос, имже вся, и мы тем.</p>
<p>7 Но не во всех разум: нецыи же совестию идолскою даже доселе якоже идоложертвенное ядят, и совесть их, немощна сущи, сквернится.</p>
<p>8 Брашно же нас не поставляет пред Богом: ниже бо аще ямы, избыточествуем: ниже аще не ямы, лишаемся.</p>
<p>9 Блюдите же, да не како власть ваша сия преткновение будет немощным.</p>
<p>10 Аще бо кто видит тя, имуща разум, в требищи возлежаща, не совесть ли его немощна сущи созиждется идоложертвенная ясти?</p>
<p>11 И погибнет немощный брат в твоем разуме, егоже ради Христос умре.</p>
<p>12 Такожде согрешающе в братию и биюще их совесть немощну сущу, во Христа согрешаете.</p>
<p>13 Темже аще брашно соблазняет брата моего, не имам ясти мяса во веки, да не соблазню брата моего.</p>
<h4>9</h4>
<p>1 Несмь ли апостол? Несмь ли свободь? Не Иисуса Христа ли Господа нашего видех? Не дело ли мое вы есте о Господе?</p>
<p>2 Аще иным (и) несмь апостол, но обаче вам есмь: печать бо моего апостолства вы есте о Господе.</p>
<p>3 Мой ответ востязующым мене сей есть.</p>
<p>4 Еда не имамы власти ясти и пити?</p>
<p>5 Еда не имамы власти сестру жену водити, яко и прочии апостоли, и братия Господня, и кифа?</p>
<p>6 Или един аз и варнава не имамы власти еже не делати?</p>
<p>7 Кто воинствует своими оброки когда? Или кто насаждает виноград, и от плода его не яст? Или кто пасет стадо, и от млека стада не яст?</p>
<p>8 Еда по человеку сия глаголю? Не и закон ли сия глаголет?</p>
<p>9 В моисеове бо законе писано: да не заградиши устну вола молотяща. Еда о волех радит Бог?</p>
<p>10 Или нас ради всяко глаголет? Нас бо ради написася, яко о надежди должен есть оряй орати, и молотяй с надеждею своего упования причащатися.</p>
<p>11 Аще мы духовная сеяхом вам, велико ли, аще мы ваша телесная пожнем?</p>
<p>12 Аще инии власти вашея причащаются, не паче ли мы? Но не сотворихом по области сей: но вся терпим, да не прекращение кое дамы благовествованию Христову.</p>
<p>13 Не весте ли, яко делающии священная от святилища ядят? (и) служащии олтарю со олтарем делятся?</p>
<p>14 Тако и Господь повеле проповедающым благовестие от благовестия жити.</p>
<p>15 Аз же ни едино сотворих от сих. Не писах же сия, да тако будет о мне: добрее бо мне паче умрети, нежели похвалу мою кто да испразднит.</p>
<p>16 Аще бо благовествую, несть ми похвалы, нужда бо ми належит: горе же мне есть, аще не благовествую.</p>
<p>17 Аще убо волею сие творю, мзду имам: аще же неволею, строение ми есть предано.</p>
<p>18 Кая убо ми есть мзда? Да благовествуяй без мзды положу благовестие Христово, во еже не творити ми по области моей в благовествовании.</p>
<p>19 Свободен бо сый от всех, всем себе поработих, да множайшыя приобрящу:</p>
<p>20 бых иудеем яко иудей, да иудеи приобрящу: подзаконным яко подзаконен, да подзаконныя приобрящу:</p>
<p>21 беззаконным яко беззаконен, не сый беззаконник Богу, но законник Христу, да приобрящу беззаконныя.</p>
<p>22 Бых немощным яко немощен, да немощныя приобрящу. Всем бых вся, да всяко некия спасу.</p>
<p>23 Сие же творю за благовестие, да сообщник ему буду.</p>
<p>24 Не весте ли, яко текущии в позорищи вси убо текут, един же приемлет почесть? Тако тецыте, да постигнете.</p>
<p>25 Всяк же подвизаяйся от всех воздержится: и они убо да истленен венец приимут, мы же неистленен.</p>
<p>26 Аз убо тако теку, не яко безвестно, тако подвизаюся, не яко воздух бияй:</p>
<p>27 но умерщвляю тело мое и порабощаю, да не како, иным проповедуя, сам неключимь буду.</p>
<h4>10</h4>
<p>1 Не хощу же вас не ведети, братие, яко отцы наши вси под облаком быша, и вси сквозе море проидоша:</p>
<p>2 и вси в моисеа крестишася во облаце и в мори:</p>
<p>3 и вси тожде брашно духовное ядоша:</p>
<p>4 и вси тожде пиво духовное пиша, пияху бо от духовнаго последующаго камене: камень же бе Христос.</p>
<p>5 Но не во множайших их благоволи Бог, поражени бо быша в пустыни.</p>
<p>6 Сия же образи нам быша, яко не быти нам похотником злых, якоже и они похотеша.</p>
<p>7 Ни идолослужителе бывайте, якоже нецыи от них, якоже есть писано: седоша людие ясти и пити, и восташа играти.</p>
<p>8 Ниже соблудим, якоже нецыи от них соблудиша, и падоша во един день двадесять три тысящы.</p>
<p>9 Ни да искушаим Христа, якоже нецыи от них искусиша и от змий погибоша.</p>
<p>10 Ни ропщите, якоже нецыи от них ропташа и погибоша от всегубителя.</p>
<p>11 Сия же вся образи прилучахуся онем: писана же быша в научение наше, в нихже концы век достигоша.</p>
<p>12 Темже мняйся стояти да блюдется, да не падет.</p>
<p>13 Искушение вас не достиже, точию человеческое: верен же Бог, иже не оставит вас искуситися паче, еже можете, но сотворит со искушением и избытие, яко возмощи вам понести.</p>
<p>14 Темже, братие моя возлюбленная, бегайте от идолослужения.</p>
<p>15 Яко мудрым глаголю: судите вы, еже глаголю:</p>
<p>16 чаша благословения, юже благословляем, не общение ли крове Христовы есть? хлеб, егоже ломим, не общение ли тела Христова есть?</p>
<p>17 Яко един хлеб, едино тело есмы мнози: вси бо от единаго хлеба причащаемся.</p>
<p>18 Видите израиля по плоти: не ядущии ли жертвы общницы олтареви суть?</p>
<p>19 Что убо глаголю? яко идол что есть? или идоложертвенное что есть?</p>
<p>20 Но зане, яже жрут языцы, бесом жрут, а не Богови: не хощу же вас общников быти бесом.</p>
<p>21 Не можете чашу Господню пити и чашу бесовскую: не можете трапезе Господней причащатися и трапезе бесовстей.</p>
<p>22 Или раздражаем Господа? Еда крепчайши его есмы?</p>
<p>23 Вся ми леть суть, но не вся на пользу: вся ми леть суть, но не вся назидают.</p>
<p>24 Никтоже своего си да ищет, но еже ближняго кийждо.</p>
<p>25 Все, еже на торжищи продаемое, ядите, ничтоже сумнящеся, за совесть:</p>
<p>26 Господня бо земля и исполнение ея.</p>
<p>27 Аще ли кто от неверных призывает вы, и хощете ити, все предлагаемое вам ядите, ничтоже сумнящеся, за совесть.</p>
<p>28 Аще ли же кто вам речет: сие идоложертвенно есть: не ядите за оного поведавшаго, и совесть: Господня бо земля и исполнение ея.</p>
<p>29 Совесть же глаголю не свою, но другаго: вскую бо свобода моя судится от иныя совести?</p>
<p>30 Аще аз благодатию причащаюся, почто хулу приемлю, о немже аз благодарю?</p>
<p>31 Аще убо ясте, аще ли пиете, аще ли ино что творите, вся во славу Божию творите.</p>
<p>32 Безпреткновени бывайте иудеем и еллином и Церкви Божией,</p>
<p>33 якоже и аз во всем всем угождаю, не иский своея пользы, но многих, да спасутся.</p>
<h4>11</h4>
<p>1 Подражателе мне бывайте, якоже и аз Христу.</p>
<p>2 Хвалю же вы, братие, яко вся моя помните, и якоже предах вам, предания держите.</p>
<p>3 Хощу же вас ведети, яко всякому мужу глава Христос есть, глава же жене муж, глава же Христу Бог.</p>
<p>4 Всяк муж, молитву дея или пророчествуяй покрытою главою, срамляет главу свою:</p>
<p>5 и всяка жена, молитву деющая или пророчествующая откровенною главою, срамляет главу свою: едино бо есть и тожде остриженней:</p>
<p>6 аще бо не покрывается жена, да стрижется: аще ли же срам жене стрищися или бритися, да покрывается.</p>
<p>7 Муж убо не должен есть покрывати главу, образ и слава Божия сый: жена же слава мужу есть.</p>
<p>8 Несть бо муж от жены, но жена от мужа:</p>
<p>9 ибо не создан бысть муж жены ради, но жена мужа ради.</p>
<p>10 Сего ради должна есть жена власть имети на главе ангел ради.</p>
<p>11 Обаче ни муж без жены, ни жена без мужа, о Господе.</p>
<p>12 Якоже бо жена от мужа, сице и муж женою: вся же от Бога.</p>
<p>13 В вас самех судите, лепо ли есть жене откровенней Богу молитися?</p>
<p>14 Или и не самое естество учит вы, яко муж убо аще власы растит, безчестие ему есть,</p>
<p>15 жена же аще власы растит, слава ей есть? зане растение власов вместо одеяния дано бысть ей.</p>
<p>16 Аще ли кто мнится спорлив быти, мы таковаго обычая не имамы, ниже Церкви Божия.</p>
<p>17 Сие же завещавая не хвалю, яко не на лучшее, но на хуждшее сбираетеся.</p>
<p>18 Первое убо, сходящымся вам в церковь, слышу в вас распри сущыя, и часть некую (сих) верую.</p>
<p>19 Подобает бо и ересем в вас быти, да искуснии явлени бывают в вас.</p>
<p>20 Сходящымся убо вам вкупе, несть Господскую вечерю ясти:</p>
<p>21 кийждо бо свою вечерю предваряет в снедение, и ов убо алчет, ов же упивается.</p>
<p>22 Еда бо домов не имате, во еже ясти и пити? Или о Церкви Божией нерадите и срамляете не имущыя? Что вам реку? похвалю ли вы о сем? Не похвалю.</p>
<p>23 Аз бо приях от Господа, еже и предах вам, яко Господь Иисус в нощь, в нюже предан бываше, приемь хлеб,</p>
<p>24 и благодарив преломи, и рече: <J>приимите, ядите, сие есть тело мое, еже за вы ломимое: сие творите в мое воспоминание.</J></p>
<p>25 Такожде и чашу по вечери, глаголя: <J>сия чаша новый завет есть в моей крови: сие творите, елижды аще пиете, в мое воспоминание.</J></p>
<p>26 Елижды бо аще ясте хлеб сей и чашу сию пиете, смерть Господню возвещаете, дондеже приидет.</p>
<p>27 Темже иже аще яст хлеб сей или пиет чашу Господню недостойне, повинен будет телу и крови Господни.</p>
<p>28 Да искушает же человек себе, и тако от хлеба да яст и от чаши да пиет.</p>
<p>29 Ядый бо и пияй недостойне, суд себе яст и пиет, не разсуждая тела Господня.</p>
<p>30 Сего ради в вас мнози немощни и недужливи, и спят доволни.</p>
<p>31 Аще бо быхом себе разсуждали, не быхом осуждени были.</p>
<p>32 Судими же, от Господа наказуемся, да не с миром осудимся.</p>
<p>33 Темже, братие моя, сходящеся ясти, друг друга ждите.</p>
<p>34 Аще ли кто алчет, в дому да яст, да не в грех сходитеся. О прочих же, егда прииду, устрою.</p>
<h4>12</h4>
<p>1 О духовных же, братие, не хощу вас не ведети.</p>
<p>2 Весте, яко егда неверни бесте, ко идолом безгласным яко ведоми ведостеся.</p>
<p>3 Темже сказую вам, яко никтоже, духом Божиим глаголяй, речет анафема Иисуса, и никтоже может рещи Господа Иисуса, точию духом святым.</p>
<p>4 Разделения же дарований суть, а тойжде дух:</p>
<p>5 и разделения служений суть, а тойжде Господь:</p>
<p>6 и разделения действ суть, а тойжде есть Бог, действуяй вся во всех.</p>
<p>7 Комуждо же дается явление духа на пользу:</p>
<p>8 овому бо духом дается слово премудрости, иному же слово разума, о томже Дусе:</p>
<p>9 другому же вера, темже духом: иному же дарования исцелений, о томже Дусе:</p>
<p>10 другому же действия сил, иному же пророчество, другому же разсуждения духовом, иному же роди языков, другому же сказания языков.</p>
<p>11 Вся же сия действует един и тойжде дух, разделяя властию коемуждо якоже хощет.</p>
<p>12 Акоже бо тело едино есть и уды имать многи, вси же уди единаго тела, мнози суще, едино суть тело: тако и Христос.</p>
<p>13 Ибо единем духом мы вси во едино тело крестихомся, аще иудее, аще еллини, или раби, или свободни: и вси единем духом напоихомся.</p>
<p>14 Ибо тело несть един уд, но мнози.</p>
<p>15 Аще речет нога, яко несмь рука, несмь от тела: еда сего ради несть от тела?</p>
<p>16 И аще речет ухо, яко несмь око, несмь от тела: еда сего ради несть от тела?</p>
<p>17 Аще все тело око, где слух? аще (же) все слух, где ухание?</p>
<p>18 Ныне же положи Бог уды, единаго коегождо их в телеси, якоже изволи.</p>
<p>19 Аще ли быша вси един уд, где тело?</p>
<p>20 Ныне же мнози убо удове, едино же тело.</p>
<p>21 Не может же око рещи руце: не требе ми еси: или паки глава ногама: не требе ми есте.</p>
<p>22 Но много паче, мнящиися уди тела немощнейши быти, нужнейши суть,</p>
<p>23 и ихже мним безчестнейших быти тела, сим честь множайшую прилагаем:</p>
<p>24 и неблагообразнии наши благообразие множайше имут, а благообразнии наши не требе имут. Но Бог раствори тело, худейшему болшу дав честь,</p>
<p>25 да не будет распри в телеси, но да тожде в себе пекутся уди.</p>
<p>26 И аще страждет един уд, с ним страждут вси уди: аще ли же славится един уд, с ним радуются вси уди.</p>
<p>27 Вы же есте тело Христово, и уди от части.</p>
<p>28 И овых убо положи Бог в Церкви первее апостолов, второе пророков, третие учителей: потом же силы, таже дарования исцелений, заступления, правления, роди языков.</p>
<p>29 Еда вси апостоли? еда вси пророцы? еда вси учителе? еда вси силы?</p>
<p>30 еда вси дарования имут изцелений? еда вси языки глаголют? еда вси сказуют?</p>
<p>31 Ревнуйте же дарований болших, и еще по превосхождению путь вам показую.</p>
<h4>13</h4>
<p>1 Аще языки человеческими глаголю и ангелскими, любве же не имам, бых (яко) медь звенящи, или кимвал звяцаяй.</p>
<p>2 и аще имам пророчество, и вем тайны вся и весь разум, и аще имам всю веру, яко и горы преставляти, любве же не имам, ничтоже есмь.</p>
<p>3 И аще раздам вся имения моя, и аще предам тело мое, во еже сжещи е, любве же не имам, ни кая польза ми есть.</p>
<p>4 Любы долготерпит, милосердствует, любы не завидит, любы не превозносится, не гордится,</p>
<p>5 не безчинствует, не ищет своих си, не раздражается, не мыслит зла,</p>
<p>6 не радуется о неправде, радуется же о истине:</p>
<p>7 вся любит, всему веру емлет, вся уповает, вся терпит.</p>
<p>8 Любы николиже отпадает, аще же пророчествия упразднятся, аще ли языцы умолкнут, аще разум испразднится.</p>
<p>9 От части бо разумеваем и от части пророчествуем:</p>
<p>10 егда же приидет совершенное, тогда, еже от части, упразднится.</p>
<p>11 Егда бех младенец, яко младенец глаголах, яко младенец мудрствовах, яко младенец смышлях: егда же бых муж, отвергох младенческая.</p>
<p>12 Видим убо ныне якоже зерцалом в гадании, тогда же лицем к лицу: ныне разумею от части, тогда же познаю, якоже и познан бых.</p>
<p>13 Ныне же пребывают вера, надежда, любы, три сия: болши же сих любы.</p>
<h4>14</h4>
<p>1 Держитеся любве: ревнуйте же духовным, паче же да пророчествуете.</p>
<p>2 Глаголяй бо языки, не человеком глаголет, но Богу: никтоже бо слышит, духом же глаголет тайны:</p>
<p>3 пророчествуяй же, человеком глаголет созидание и утешение и утверждение.</p>
<p>4 Глаголяй (бо) языки себе зиждет, а пророчествуяй Церковь зиждет.</p>
<p>5 Хощу же всех вас глаголати языки, паче же да прорицаете: болий бо пророчествуяй, нежели глаголяй языки, разве аще (кто) сказует, да Церковь созидание приемлет.</p>
<p>6 Ныне же, братие, аще прииду к вам языки глаголя, кую вам пользу сотворю, аще вам не глаголю или во откровении, или в разуме, или в пророчествии, или в научении?</p>
<p>7 Обаче бездушная глас дающая, аще сопель, аще гусли, аще разнствия писканием не дадят, како разумно будет пискание или гудение?</p>
<p>8 Ибо аще безвестен глас труба даст, кто уготовится на брань?</p>
<p>9 Тако и вы аще не благоразумно слово дадите языком, како уразумеется глаголемое? Будете бо на воздух глаголюще.</p>
<p>10 Толицы убо, аще ключится, роди гласов суть в мире, и ни един их безгласен.</p>
<p>11 Аще убо не увем силы гласа, буду глаголющему иноязычник, и глаголющий мне иноязычник.</p>
<p>12 Тако и вы, понеже ревнителе есте духовом, (яже) к созиданию Церкве просите, да избыточествуете.</p>
<p>13 Темже глаголяй языком да молится, да сказует.</p>
<p>14 Аще бо молюся языком, дух мой молится, а ум мой без плода есть.</p>
<p>15 Что убо есть? Помолюся духом, помолюся же и умом: воспою духом, воспою же и умом.</p>
<p>16 Понеже аще благословиши духом, исполняяй место невежды како речет аминь, по твоему благодарению? Понеже не весть, что глаголеши.</p>
<p>17 Ты убо добре благодариши, но другий не созидается.</p>
<p>18 Благодарю Бога моего, паче всех вас языки глаголя:</p>
<p>19 но в Церкви хощу пять словес умом моим глаголати, да и ины пользую, нежели тмы словес языком.</p>
<p>20 Братие, не дети бывайте умы: но злобою младенствуйте, умы же совершени бывайте.</p>
<p>21 В законе пишет: яко иными языки и устны иными возглаголю людем сим, и ни тако послушают мене, глаголет Господь.</p>
<p>22 Темже языцы в знамение суть не верующым, но неверным: а пророчество не неверным, но верующым.</p>
<p>23 Аще убо снидется церковь вся вкупе, и вси языки глаголют, внидут же (и) неразумивии или невернии, не рекут ли, яко беснуетеся?</p>
<p>24 Аще же вси пророчествуют, внидет же некий неверен или невежда, обличается всеми, (и) истязуется от всех,</p>
<p>25 и сице тайная сердца его явлена бывают: и тако пад ниц поклонится Богови, возвещая, яко воистинну Бог с вами есть.</p>
<p>26 Что убо есть, братие? Егда сходитеся, кийждо вас псалом имать, учение имать, язык имать откровение имать, сказание имать: вся (же) к созиданию да бывают.</p>
<p>27 Аще языком кто глаголет, по двема, или множае по трием, и по части: и един да сказует.</p>
<p>28 Аще ли не будет сказатель, да молчит в Церкви, себе же да глаголет и Богови.</p>
<p>29 Пророцы же два или трие да глаголют, и друзии да разсуждают:</p>
<p>30 аще ли иному открыется седящу, первый да молчит.</p>
<p>31 Можете бо вси по единому пророчествовати, да вси учатся и вси утешаются.</p>
<p>32 И дуси пророчестии пророком повинуются:</p>
<p>33 несть бо нестроения Бог, но мира, яко во всех церквах святых.</p>
<p>34 Жены вашя в церквах да молчат: не повелеся бо им глаголати, но повиноватися, якоже и закон глаголет.</p>
<p>35 Аще ли чесому научитися хотят, в дому своих мужей да вопрошают: срамно бо есть жене в Церкви глаголати.</p>
<p>36 Или от вас слово Божие изыде? Или вас единых достиже?</p>
<p>37 Аще кто мнится пророк быти или духовен, да разумеет, яже пишу вам, зане Господни суть заповеди?</p>
<p>38 аще ли кто не разумеет, да не разумевает.</p>
<p>39 Темже, братие моя, ревнуйте еже пророчествовати, и еже глаголати языки не возбраняйте:</p>
<p>40 вся же блгообразно и по чину да бывают.</p>
<h4>15</h4>
<p>1 Сказую же вам, братие, благовествование, еже благовестих вам, еже и приясте, в немже и стоите,</p>
<p>2 имже и спасаетеся, кацем словом благовестих вам, аще содержите: разве аще не всуе веровасте.</p>
<p>3 Предах бо вам исперва, еже и приях, яко Христос умре грех наших ради, по писанием,</p>
<p>4 и яко погребен бысть, и яко воста в третий день, по писанием,</p>
<p>5 и яко явися кифе, таже единонадесятим:</p>
<p>6 потом же явися боле пяти сот братиям единою, от нихже множайшии пребывают доселе, нецыи же и почиша:</p>
<p>7 потом же явися иакову, таже апостолом всем:</p>
<p>8 последи же всех, яко некоему извергу, явися и мне.</p>
<p>9 Аз бо есмь мний апостолов, иже несмь достоин нарещися апостол, зане гоних Церковь Божию.</p>
<p>10 Благодатию же Божиею есмь, еже есмь, и благодать его, яже во мне, не тща бысть, но паче всех их потрудихся: не аз же, но благодать Божия, яже со мною.</p>
<p>11 Аще убо аз, аще ли они, тако проповедуем, и тако веровасте.</p>
<p>12 Аще же Христос проповедуется, яко из мертвых воста, како глаголют нецыи в вас, яко воскресения мертвых несть?</p>
<p>13 И аще воскресения мертвых несть, то ни Христос воста:</p>
<p>14 аще же Христос не воста, тще убо проповедание наше, тща же и вера ваша.</p>
<p>15 Обретаемся же и лжесвидетеле Божии, яко послушествовахом на Бога, яко воскреси Христа, егоже не воскреси, аще убо мертвии не востают:</p>
<p>16 аще бо мертвии не востают, то ни Христос воста:</p>
<p>17 аще же Христос не воста, суетна вера ваша, еще есте во гресех ваших:</p>
<p>18 убо и умершии о Христе, погибоша.</p>
<p>19 (И) аще в животе сем точию уповающе есмы во Христа, окаяннейши всех человек есмы.</p>
<p>20 Ныне же Христос воста от мертвых, начаток умершым бысть.</p>
<p>21 Понеже бо человеком смерть (бысть), и Человеком воскресение мертвых.</p>
<p>22 Якоже бо о адаме вси умирают, такожде и о Христе вси оживут,</p>
<p>23 кийждо же во своем чину: начаток Христос, потом же Христу веровавшии в пришествии его.</p>
<p>24 Таже кончина, егда предаст Царство Богу и Отцу, егда испразднит всяко началство и всяку власть и силу:</p>
<p>25 подобает бо ему царствовати, дондеже положит вся враги под ногама своима.</p>
<p>26 Последний же враг испразднится смерть,</p>
<p>27 вся бо покори под нозе его: внегда же рещи, яко вся покорена суть ему, яве, яко разве покоршаго ему вся.</p>
<p>28 Егда же покорит ему всяческая, тогда и сам Сын покорится покоршему ему всяческая, да будет Бог всяческая во всех.</p>
<p>29 Понеже что сотворят крестящиися мертвых ради? Аще отнюд мертвии не востают, что и крещаются мертвых ради?</p>
<p>30 Почто (же) и мы беды приемлем на всяк час?</p>
<p>31 По вся дни умираю: тако ми ваша похвала, братие, юже имам о Христе Иисусе Господе нашем.</p>
<p>32 Аще (бо) по человеку со зверем боряхся в ефесе, кая ми польза, аще мертвии не востают? Да ямы и пием, утре бо умрем.</p>
<p>33 Не льститеся: тлят обычаи благи беседы злы.</p>
<p>34 Истрезвитеся праведно и не согрешайте: неведение бо Божие нецыи имут, к сраму вам глаголю.</p>
<p>35 Но речет некто: како востанут мертвии? коим же телом приидут?</p>
<p>36 Безумне, ты еже сееши, не оживет, аще не умрет:</p>
<p>37 и еже сееши, не тело будущее сееши, но голо зерно, аще случится, пшеницы или иного от прочих:</p>
<p>38 Бог же дает ему тело, якоже восхощет, и коемуждо семени свое тело.</p>
<p>39 Не всяка плоть таже плоть: но ина убо плоть человеком, ина же плоть скотом, ина же рыбам, ина же птицам.</p>
<p>40 И телеса небесная, и телеса земная: но ина убо небесным слава, и ина земным:</p>
<p>41 ина слава солнцу, и ина слава луне, и ина слава звездам: звезда бо от звезды разнствует во славе.</p>
<p>42 Такожде и воскресение мертвых: сеется в тление, востает в нетлении:</p>
<p>43 сеется не в честь, востает в славе: сеется в немощи, востает в силе:</p>
<p>44 сеется тело душевное, востает тело духовное. Есть тело душевное, и есть тело духовное.</p>
<p>45 Тако и писано есть: бысть первый человек адам в душу живу, последний адам в дух животворящь.</p>
<p>46 Но не прежде духовное, но душевное, потом же духовное.</p>
<p>47 Первый человек от земли, перстен: вторый Человек Господь с небесе.</p>
<p>48 Яков перстный, такови и перстнии: и яков небесный, тацы же и небеснии:</p>
<p>49 и якоже облекохомся во образ перстнаго, да облечемся и во образ небеснаго.</p>
<p>50 Сие же глаголю, братие, яко плоть и кровь Царствия Божия наследити не могут, ниже тление нетления наследствует.</p>
<p>51 Се, тайну вам глаголю: вси бо не успнем, вси же изменимся</p>
<p>52 вскоре, во мгновении ока, в последней трубе: вострубит бо, и мертвии востанут нетленни, и мы изменимся:</p>
<p>53 подобает бо тленному сему облещися в нетление и мертвенному сему облещися в безсмертие.</p>
<p>54 Егда же тленное сие облечется в нетление и смертное сие облечется в безсмертие, тогда будет слово написанное: пожерта бысть смерть победою.</p>
<p>55 Где ти, смерте, жало? где ти, аде, победа?</p>
<p>56 Жало же смерти грех: сила же греха закон.</p>
<p>57 Богу же благодарение, давшему нам победу Господем нашим Иисус Христом.</p>
<p>58 Темже, братие моя возлюбленная, тверди бывайте, непоступни, избыточествующе в деле Господни всегда, ведяще, яко труд ваш несть тощь пред Господем.</p>
<h4>16</h4>
<p>1 О милостыни же, яже ко святым, якоже устроих Церквам галатийским, тако и вы сотворяйте:</p>
<p>2 по единей от суббот кийждо вас да полагает у себе сохраняя, еже аще что благопоспешится, да не егда прииду, тогда собрания бывают.</p>
<p>3 Егда же прииду, ихже аще искусите, с посланьми сих послю отнести благодать вашу во Иерусалим.</p>
<p>4 Аще же достойно будет и мне ити, со мною пойдут.</p>
<p>5 Прииду же к вам, егда македонию преиду: македонию бо прохожду.</p>
<p>6 У вас же, аще случится мне, пребуду, или и озимею, да вы мя проводите, аможе аще поиду.</p>
<p>7 Не хощу бо вас ныне в мимохождении видети: уповаю же время некое пребыти у вас, аще Господь повелит.</p>
<p>8 Пребуду же во ефесе до пентикостии:</p>
<p>9 дверь бо ми отверзеся велика и поспешна, и сопротивнии мнози.</p>
<p>10 Аще же приидет тимофей, блюдите, да без страха будет у вас: дело бо Господне делает, якоже и аз:</p>
<p>11 да никтоже убо его уничижит: проводите же его с миром, да приидет ко мне, жду бо его с братиею.</p>
<p>12 О аполлосе же брате: много молих его, да приидет к вам с братиею: и всяко не бе воля, да ныне приидет, приидет же, егда упразднится.</p>
<p>13 Бодрствуйте, стойте в вере, мужайтеся, утверждайтеся:</p>
<p>14 вся вам любовию да бывают.</p>
<p>15 Молю же вы, братие: весте дом стефанинов, яко есть начаток ахаии, и в служение святым учиниша себе:</p>
<p>16 да и вы повинуйтеся таковым и всякому споспешствующу и труждающуся.</p>
<p>17 Возрадовахся же о пришествии стефанинове и фуртунатове и ахаикове, яко ваше лишение сии исполниша:</p>
<p>18 упокоиша бо мой дух и ваш. Познавайте убо таковыя.</p>
<p>19 Целуют вы Церкви асийския: целуют вы о Господе много акила и прискилла с домашнею их Царковию.</p>
<p>20 Целуют вы братия вся. Целуйте друг друга лобзанием святым.</p>
<p>21 Целование моею рукою павлею.</p>
<p>22 Аще кто не любит Господа Иисуса Христа, да будет проклят, маран афа.</p>
<p>23 Благодать Господа нашего Иисуса Христа с вами,</p>
<p>24 (и) любы моя со всеми вами о Христе Иисусе. Аминь.</p>
