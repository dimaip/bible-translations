<h4>1</h4>
<p>1 В начале бе слово, и слово бе к Богу, и Бог бе слово.</p>
<p>2 Сей бе искони к Богу:</p>
<p>3 вся тем быша, и без него ничтоже бысть, еже бысть.</p>
<p>4 В том живот бе, и живот бе свет человеком:</p>
<p>5 и свет во тме светится, и тма его не объят.</p>
<p>6 Бысть человек послан от Бога, имя ему иоанн:</p>
<p>7 сей прииде во свидетелство, да свидетелствует о свете, да вси веру имут ему.</p>
<p>8 Не бе той свет, но да свидетелствует о свете:</p>
<p>9 бе свет истинный, иже просвещает всякаго человека грядущаго в мир:</p>
<p>10 в мире бе, и мир тем бысть, и мир его не позна:</p>
<p>11 во своя прииде, и свои его не прияша.</p>
<p>12 Елицы же прияша его, даде им область чадом Божиим быти, верующым во имя его,</p>
<p>13 иже не от крове, ни от похоти плотския, ни от похоти мужеския, но от Бога родишася.</p>
<p>14 И слово Плоть бысть и вселися в ны, и видехом славу его, славу яко единороднаго от Отца, исполнь благодати и истины.</p>
<p>15 Иоанн свидетелствует о нем и воззва глаголя: сей бе, егоже рех, иже по мне грядый, предо мною бысть, яко первее мене бе.</p>
<p>16 И от исполнения его мы вси прияхом и благодать воз благодать:</p>
<p>17 яко закон моисеом дан бысть, благодать (же) и истина Иисус Христом бысть.</p>
<p>18 Бога никтоже виде нигдеже: единородный Сын, сый в лоне Отчи, той исповеда.</p>
<p>19 И сие есть свидетелство иоанново, егда послаша жидове от Иерусалима иереев и левитов, да вопросят его: ты кто еси?</p>
<p>20 И исповеда и не отвержеся: и исповеда, яко несмь аз Христос.</p>
<p>21 И вопросиша его: что убо? илиа ли еси ты? И глагола: несмь. Пророк ли еси? И отвеща: ни.</p>
<p>22 Реша же ему: кто еси? да ответ дамы пославшым ны: что глаголеши о тебе самем?</p>
<p>23 Рече: аз глас вопиющаго в пустыни: исправите путь Господень, якоже рече исаиа пророк.</p>
<p>24 И посланнии беху от фарисей:</p>
<p>25 и вопросиша его и реша ему: что убо крещаеши, аще ты неси Христос, ни илиа, ни пророк?</p>
<p>26 Отвеща им иоанн, глагола: аз крещаю водою: посреде же вас стоит, егоже вы не весте:</p>
<p>27 той есть грядый по мне, иже предо мною бысть, емуже несмь аз достоин, да отрешу ремень сапогу его.</p>
<p>28 Сия в вифаваре быша об он пол иордана, идеже бе иоанн крестя.</p>
<p>29 Во утрий (же) виде иоанн Иисуса грядуща к себе и глагола: се, агнец Божий, вземляй грехи мира:</p>
<p>30 сей есть, о немже аз рех: по мне грядет муж, иже предо мною бысть, яко первее мене бе:</p>
<p>31 и аз не ведех его: но да явится израилеви, сего ради приидох аз водою крестя.</p>
<p>32 И свидетелствова иоанн, глаголя, яко видех Духа сходяща яко голубя с небесе, и пребысть на нем:</p>
<p>33 и аз не ведех его: но пославый мя крестити водою, той мне рече: над негоже узриши Духа сходяща и пребывающа на нем, той есть крестяй Духом святым:</p>
<p>34 и аз видех и свидетелствовах, яко сей есть Сын Божий.</p>
<p>35 Во утрий (же) паки стояше иоанн, и от ученик его два.</p>
<p>36 И узрев Иисуса грядуща, глагола: се, агнец Божий.</p>
<p>37 И слышаста его оба ученика глаголющаго, и по Иисусе идоста.</p>
<p>38 Обращься же Иисус и видев я по себе идуща, глагола има: <J>чесо ищета?</J> Она же реста ему: равви, еже глаголется сказаемо учителю, где живеши?</p>
<p>39 (И) глагола има: <J>приидита и видита.</J> Приидоста и видеста, где живяше, и у него пребыста день той. Бе же час яко десятый.</p>
<p>40 Бе (же) андрей, брат симона петра, един от обою слышавшею от иоанна и по нем шедшею.</p>
<p>41 Обрете сей прежде брата своего симона и глагола ему: обретохом мессию, еже есть сказаемо Христос.</p>
<p>42 И приведе его ко Иисусови. Воззрев же нань Иисус рече: <J>ты еси симон сын ионин: ты наречешися кифа, еже сказается петр.</J></p>
<p>43 Во утрий (же) восхоте изыти в галилею: и обрете филиппа и глагола ему: <J>гряди по мне.</J></p>
<p>44 Бе (же) филипп от вифсаиды, от града андреова и петрова.</p>
<p>45 Обрете филипп нафанаила и глагола ему: егоже писа моисей в законе и пророцы, обретохом Иисуса Сына иосифова, иже от назарета.</p>
<p>46 И глагола ему нафанаил: от назарета может ли что добро быти? Глагола ему филипп: прииди и виждь.</p>
<p>47 Виде (же) Иисус нафанаила грядуща к себе и глагола о нем: <J>се, воистинну израилтянин, в немже льсти несть.</J></p>
<p>48 Глагола ему нафанаил: како мя знаеши? Отвеща Иисус и рече ему: <J>прежде даже не возгласи тебе филипп, суща под смоковницею видех тя.</J></p>
<p>49 Отвеща нафанаил и глагола ему: равви, ты еси Сын Божий, ты еси Царь израилев.</p>
<p>50 Отвеща Иисус и рече ему: <J>зане рех ти, яко видех тя под смоковницею, веруеши: болша сих узриши.</J></p>
<p>51 И глагола ему: <J>аминь, аминь глаголю вам, отселе узрите небо отверсто и ангелы Божия восходящыя и нисходящыя над сына Человеческаго.</J></p>
<h4>2</h4>
<p>1 И в третий день брак бысть в кане галилейстей: и бе Мати Иисусова ту.</p>
<p>2 Зван же бысть Иисус и ученицы его на брак.</p>
<p>3 И недоставшу вину, глаголгола Мати Иисусова к нему: вина не имут.</p>
<p>4 глагола ей Иисус: <J>что (есть) мне и тебе, жено? не у прииде час мой.</J></p>
<p>5 глаголгола Мати его слугам: еже аще глаголет вам, сотворите.</p>
<p>6 Беху же ту водоноси каменни шесть, лежаще по очищению иудейску, вместящии по двема или трием мерам.</p>
<p>7 глагола им Иисус: <J>наполните водоносы воды.</J> И наполниша их до верха.</p>
<p>8 И глагола им: <J>почерпите ныне и принесите архитриклинови.</J> И принесоша.</p>
<p>9 Якоже вкуси архитриклин вина бывшаго от воды, и не ведяше, откуду есть: слуги же ведяху почерпшии воду: пригласи жениха архитриклин</p>
<p>10 и глагола ему: всяк человек прежде доброе вино полагает, и егда упиются, тогда хуждшее: ты (же) соблюл еси доброе вино доселе.</p>
<p>11 Се сотвори начаток знамением Иисус в кане галилейстей и яви славу свою: и вероваша в него ученицы его.</p>
<p>12 По сем сниде в капернаум сам и Мати его, и братия его и ученицы его: и ту не многи дни пребыша.</p>
<p>13 И близ бе пасха иудейска, и взыде во Иерусалим Иисус</p>
<p>14 и обрете в церкви продающая овцы и волы и голуби, и пеняжники седящыя.</p>
<p>15 И сотворив бичь от вервий, вся изгна из церкве, овцы и волы: и торжником разсыпа пенязи и дски опроверже:</p>
<p>16 и продающым голуби рече: <J>возмите сия отсюду и не творите дому Отца моего дому купленаго.</J></p>
<p>17 Помянуша же ученицы его, яко писано есть: жалость дому твоего снесть мя.</p>
<p>18 Отвещаша же иудее и реша ему: кое знамение являеши нам, яко сия твориши?</p>
<p>19 Отвеща Иисус и рече им: <J>разорите церковь сию, и треми денми воздвигну ю.</J></p>
<p>20 Реша же иудее: четыредесять и шестию лет создана бысть церков сия, и ты ли треми денми воздвигнеши ю?</p>
<p>21 Он же глаголаше о церкви тела своего.</p>
<p>22 Егда убо воста от мертвых, помянуша ученицы его, яко се глаголаше, и вероваша писанию и словеси, еже рече Иисус.</p>
<p>23 Егда же бе в Иерусалимех в праздник пасхи, мнози вероваша во имя его, видяще знамения его, яже творяше.</p>
<p>24 Сам же Иисус не вдаяше себе в веру их, зане сам ведяше вся,</p>
<p>25 и яко не требоваше, да кто свидетелствует о человецех: сам бо ведяше, что бе в человеце.</p>
<h4>3</h4>
<p>1 Бе же человек от фарисей, никодим имя ему, князь жидовский:</p>
<p>2 сей прииде ко Иисусу нощию и рече ему: равви, вем, яко от Бога пришел еси учитель: никтоже бо может знамений сих творити, яже ты твориши, аще не будет Бог с ним.</p>
<p>3 Отвеща Иисус и рече ему: <J>аминь, аминь глаголю тебе: аще кто не родится свыше, не может видети Царствия Божия.</J></p>
<p>4 Глагола к нему никодим: како может человек родитися стар сый? еда может второе внити во утробу матере своея и родитися?</p>
<p>5 Отвеща Иисус: <J>аминь, аминь глаголю тебе: аще кто не родится водою и Духом, не может внити во Царствие Божие:</J></p>
<p>6 <J>рожденное от плоти плоть есть, и рожденное от Духа дух есть.</J></p>
<p>7 <J>Не дивися, яко рех ти: подобает вам родитися свыше.</J></p>
<p>8 <J>Дух, идеже хощет, дышет, и глас его слышиши, но не веси, откуду приходит и камо идет: тако есть всяк (человек) рожденный от Духа.</J></p>
<p>9 Отвеща никодим и рече ему: како могут сия быти?</p>
<p>10 Отвеща Иисус и рече ему: <J>ты еси учитель израилев, и сих ли не веси?</J></p>
<p>11 <J>Аминь, аминь глаголю тебе, яко, еже вемы, глаголем, и еже видехом, свидетелствуем, и свидетелства нашего не приемлете:</J></p>
<p>12 <J>аще земная рекох вам, и не веруете: како, аще реку вам небесная, уверуете?</J></p>
<p>13 <J>И никтоже взыде на небо, токмо сшедый с небесе Сын Человеческий, сый на небеси:</J></p>
<p>14 <J>и якоже моисей вознесе змию в пустыни, тако подобает вознестися Сыну Человеческому,</J></p>
<p>15 <J>да всяк веруяй в онь не погибнет, но имать живот вечный.</J></p>
<p>16 <J>Тако бо возлюби Бог мир, яко и Сына своего единороднаго дал есть, да всяк веруяй в онь не погибнет, но имать живот вечный.</J></p>
<p>17 <J>Не посла бо Бог Сына своего в мир, да судит мирови, но да спасется им мир.</J></p>
<p>18 <J>Веруяй в онь не будет осужден: а не веруяй уже осужден есть, яко не верова во имя единороднаго Сына Божия.</J></p>
<p>19 <J>Сей же есть суд, яко свет прииде в мир, и возлюбиша человецы паче тму, неже свет: беша бо их дела зла.</J></p>
<p>20 <J>Всяк бо делаяй злая ненавидит света и не приходит к свету, да не обличатся дела его, яко лукава суть:</J></p>
<p>21 <J>творяй же истину грядет к свету, да явятся дела его, яко о Бозе суть соделана.</J></p>
<p>22 По сих (же) прииде Иисус и ученицы его в жидовскую землю: и ту живяше с ними и крещаше.</p>
<p>23 Бе же иоанн крестя во еноне близ салима, яко воды многи бяху ту: и прихождаху и крещахуся:</p>
<p>24 не у бо бе всажден в темницу иоанн.</p>
<p>25 Бысть же стязание от ученик иоанновых со иудеи о очищении:</p>
<p>26 и приидоша ко иоанну и рекоша ему: равви, иже бе с тобою об он пол иордана, емуже ты свидетелствовал еси, се, сей крещает, и вси грядут к нему.</p>
<p>27 Отвеща иоанн и рече: не может человек приимати ничесоже, аще не будет дано ему с небесе.</p>
<p>28 Вы сами мне свидетелствуете, яко рех: несмь аз Христос, но яко послан есмь пред ним.</p>
<p>29 Имеяй невесту жених есть: а друг женихов, стоя и послушая его, радостию радуется за глас женихов: сия убо радость моя исполнися:</p>
<p>30 оному подобает расти, мне же малитися.</p>
<p>31 Грядый свыше над всеми есть: сый от земли от земли есть и от земли глаголет: грядый с небесе над всеми есть,</p>
<p>32 и еже виде и слыша, сие свидетелствует: и свидетелства его никтоже приемлет.</p>
<p>33 Приемый его свидетелство верова, яко Бог истинен есть.</p>
<p>34 Егоже бо посла Бог, глаголголы Божия глаголет: не в меру бо Бог дает Духа.</p>
<p>35 Отец (бо) любит Сына и вся даде в руце его.</p>
<p>36 Веруяй в Сына имать живот вечный: а иже не верует в Сына, не узрит живота, но гнев Божий пребывает на нем.</p>
<h4>4</h4>
<p>1 Егда убо разуме Иисус, яко услышаша фарисее, яко Иисус множайшыя ученики творит и крещает, неже иоанн:</p>
<p>2 Иисус же сам не крещаше, но ученицы его:</p>
<p>3 остави иудею и иде паки в галилею.</p>
<p>4 Подобаше же ему проити сквозе самарию.</p>
<p>5 Прииде убо во град самарийский, глаголемый сихарь, близ веси, юже даде иаков иосифу сыну своему:</p>
<p>6 бе же ту источник иаковль. Иисус же утруждся от пути, седяше тако на источнице: бе (же) яко час шестый.</p>
<p>7 Прииде жена от самарии почерпати воду. глагола ей Иисус: <J>даждь ми пити.</J></p>
<p>8 ученицы бо его отшли бяху во град, да брашно купят.</p>
<p>9 Глагола ему жена самаряныня: како ты жидовин сый от мене пити просиши, жены самаряныни сущей? не прикасаютбося жидове самаряном.</p>
<p>10 Отвеща Иисус и рече ей: <J>аще бы ведала еси дар Божий, и кто есть глаголяй ти: даждь ми пити: ты бы просила у него, и дал бы ти воду живу.</J></p>
<p>11 Глагола ему жена: господи, ни почерпала имаши, и студенец есть глубок: откуду убо имаши воду живу?</p>
<p>12 еда ты болий еси отца нашего иакова, иже даде нам студенец сей, и той из него пит и сынове его и скоти его?</p>
<p>13 Отвеща Иисус и рече ей: <J>всяк пияй от воды сея, вжаждется паки:</J></p>
<p>14 <J>а иже пиет от воды, юже аз дам ему, не вжаждется во веки: но вода, юже (аз) дам ему, будет в нем источник воды текущия в живот вечный.</J></p>
<p>15 Глагола к нему жена: господи, даждь ми сию воду, да ни жажду, ни прихожду семо почерпати.</p>
<p>16 глагола ей Иисус: <J>иди, пригласи мужа твоего и прииди семо.</J></p>
<p>17 Отвеща жена и рече (ему): не имам мужа. глагола ей Иисус: <J>добре рекла еси, яко мужа не имам:</J></p>
<p>18 <J>пять бо мужей имела еси, и ныне, егоже имаши, несть ти муж: се воистинну рекла еси.</J></p>
<p>19 Глагола ему жена: Господи, вижу, яко пророк еси ты:</p>
<p>20 отцы наши в горе сей поклонишася: и вы глаголете, яко во Иерусалимех есть место, идеже кланятися подобает.</p>
<p>21 глагола ей Иисус: <J>жено, веру ми ими, яко грядет час, егда ни в горе сей, ни во Иерусалимех поклонитеся Отцу:</J></p>
<p>22 <J>вы кланяетеся, егоже не весте: мы кланяемся, егоже вемы, яко спасение от иудей есть:</J></p>
<p>23 <J>но грядет час, и ныне есть, егда истиннии поклонницы поклонятся Отцу духом и истиною: ибо Отец таковых ищет покланяющихся ему:</J></p>
<p>24 <J>Дух (есть) Бог: и иже кланяется ему, духом и истиною достоит кланятися.</J></p>
<p>25 Глагола ему жена: вем, яко мессиа приидет, глаголемыи Христос: егда той приидет, возвестит нам вся.</p>
<p>26 глагола ей Иисус: <J>аз есмь, глаголяй с тобою.</J></p>
<p>27 И тогда приидоша ученицы его и чудяхуся, яко с женою глаголаше: обаче никтоже рече: чесо ищеши? или: что глаголеши с нею?</p>
<p>28 Остави же водонос свой жена, и иде во град, и глагола человеком:</p>
<p>29 приидите (и) видите Человека, иже рече ми вся, елика сотворих: еда той есть Христос?</p>
<p>30 Изыдоша же из града и грядяху к нему.</p>
<p>31 Между же сим моляху его ученицы (его), глаголюще: равви, яждь.</p>
<p>32 Он же рече им: <J>аз брашно имам ясти, егоже вы не весте.</J></p>
<p>33 Глаголаху убо ученицы к себе: еда кто принесе ему ясти?</p>
<p>34 глагола им Иисус: <J>мое брашно есть, да сотворю волю пославшаго мя и совершу дело его.</J></p>
<p>35 <J>Не вы ли глаголете, яко еще четыри месяцы суть, и жатва приидет? Се, глаголю вам: возведите очи ваши и видите нивы, яко плавы суть к жатве уже:</J></p>
<p>36 <J>и жняй мзду приемлет и собирает плод в живот вечный, да и сеяй вкупе радуется и жняй:</J></p>
<p>37 <J>о сем бо слово есть истинное, яко ин есть сеяй, и ин (есть) жняй:</J></p>
<p>38 <J>аз послах вы жати, идеже вы не трудистеся: инии трудишася, и вы в труд их внидосте.</J></p>
<p>39 От града же того мнози вероваша в онь от самарян, за слово жены свидетелствующия, яко рече ми вся, елика сотворих.</p>
<p>40 Егда убо приидоша к нему самаряне, моляху его, дабы пребыл у них: и пребысть ту два дни.</p>
<p>41 И много паче вероваша за слово его:</p>
<p>42 жене же глаголаху, яко не ктому за твою беседу веруем: сами бо слышахом и вемы, яко сей есть воистинну спас миру, Христос.</p>
<p>43 По двою же дню изыде оттуду и иде в галилею:</p>
<p>44 сам бо Иисус свидетелствова, яко пророк во своем отечествии чести не имать.</p>
<p>45 Егда же прииде в галилею, прияша его галилеане, вся видевше, яже сотвори во Иерусалимех в праздник: и тии бо приидоша в праздник.</p>
<p>46 Прииде же паки Иисус в кану галилейскую, идеже претвори воду в вино. И бе некий царев муж, егоже сын боляше в капернауме.</p>
<p>47 Сей слышав, яко Иисус прииде от иудеи в галилею, иде к нему и моляше его, да снидет и исцелит сына его: имеяше бо умрети.</p>
<p>48 Рече убо Иисус к нему: <J>аще знамении и чудес не видите, не имате веровати.</J></p>
<p>49 Глагола к нему царев муж: Господи, сниди, прежде даже не умрет отроча мое.</p>
<p>50 глагола ему Иисус: <J>иди, сын твой жив есть.</J> И верова человек словеси, еже рече ему Иисус, и идяше.</p>
<p>51 Абие же входящу ему, (се,) раби его сретоша его и возвестиша (ему), глаголюще, яко сын твой жив есть.</p>
<p>52 Вопрошаше убо от них о часе, в который легчае ему бысть, и реша ему, яко вчера в час седмый остави его огнь.</p>
<p>53 Разуме же отец, яко той бе час, в оньже рече ему Иисус, <J>яко сын твой жив есть</J>: и верова сам и весь дом его.</p>
<p>54 Сие паки второе знамение сотвори Иисус, пришед от иудеи в галилею.</p>
<h4>5</h4>
<p>1 По сих (же) бе праздник иудейский, и взыде Иисус во Иерусалим.</p>
<p>2 Есть же во Иерусалимех овчая купель, яже глаголется еврейски вифесда, пять притвор имущи:</p>
<p>3 в тех слежаше множество болящих, слепых, хромых, сухих, чающих движения воды:</p>
<p>4 ангел бо Господень на (всяко) лето схождаше в купель и возмущаше воду: (и) иже первее влазяше по возмущении воды, здрав бываше, яцем же недугом одержимь бываше.</p>
<p>5 Бе же ту некий человек, тридесять и осмь лет имый в недузе (своем).</p>
<p>6 Сего видев Иисус лежаща и разумев, яко многа лета уже имяше (в недузе), глагола ему: <J>хощеши ли цел быти?</J></p>
<p>7 Отвеща ему недужный: ей, Господи, человека не имам, да, егда возмутится вода, ввержет мя в купель: егда же прихожду аз, ин прежде мене слазит.</p>
<p>8 глагола ему Иисус: <J>востани, возми одр твой и ходи.</J></p>
<p>9 И абие здрав бысть человек: и взем одр свой и хождаше. Бе же суббота в той день.</p>
<p>10 Глаголаху же жидове исцелевшему: суббота есть, и не достоит ти взяти одра (твоего).</p>
<p>11 Он (же) отвеща им: <J>иже мя сотвори цела, той мне рече: возми одр твой и ходи.</J></p>
<p>12 Вопросиша же его: кто есть Человек рекий ти: <J>возми одр твой и ходи</J>?</p>
<p>13 Изцелевый же не ведяше, кто есть: Иисус бо уклонися, народу сущу на месте.</p>
<p>14 Потом (же) обрете его Иисус в церкви и рече ему: <J>се, здрав еси: ктому не согрешай, да не горше ти что будет.</J></p>
<p>15 Иде (же) человек и поведа иудеом, яко Иисус есть, иже мя сотвори цела.</p>
<p>16 И сего ради гоняху Иисуса иудее и искаху его убити, зане сия творяше в субботу.</p>
<p>17 Иисус же отвещаваше им: <J>Отец мой доселе делает, и аз делаю.</J></p>
<p>18 И сего ради паче искаху его иудее убити, яко не токмо разоряше субботу, но и Отца своего глаголаше Бога, равен ся творя Богу.</p>
<p>19 Отвеща же Иисус и рече им: <J>аминь, аминь глаголю вам, не может Сын творити о себе ничесоже, аще не еже видит Отца творяща: яже бо он творит, сия и Сын такожде творит.</J></p>
<p>20 <J>Отец бо любит Сына и вся показует ему, яже сам творит: и болша сих покажет ему дела, да вы чудитеся.</J></p>
<p>21 <J>Якоже бо Отец воскрешает мертвыя и живит, тако и Сын, ихже хощет, живит.</J></p>
<p>22 <J>Отец бо не судит ни комуже, но суд весь даде Сынови,</J></p>
<p>23 <J>да вси чтут Сына, якоже чтут Отца. (А) иже не чтит Сына, не чтит Отца пославшаго его.</J></p>
<p>24 <J>Аминь, аминь глаголю вам, яко слушаяй словесе моего и веруяй пославшему мя имать живот вечный, и на суд не приидет, но прейдет от смерти в живот.</J></p>
<p>25 <J>Аминь, аминь глаголю вам, яко грядет час, и ныне есть, егда мертвии услышат глас Сына Божия и услышавше оживут.</J></p>
<p>26 <J>Якоже бо Отец имать живот в себе, тако даде и Сынови живот имети в себе</J></p>
<p>27 <J>и область даде ему и суд творити, яко Сын Человечь есть.</J></p>
<p>28 <J>Не дивитеся сему: яко грядет час, в оньже вси сущии во гробех услышат глас Сына Божия,</J></p>
<p>29 <J>и изыдут сотворшии благая в воскрешение живота, а сотворшии злая в воскрешение суда.</J></p>
<p>30 <J>Не могу аз о себе творити ничесоже. Якоже слышу, сужду, и суд мой праведен есть, яко не ищу воли моея, но воли пославшаго мя Отца.</J></p>
<p>31 <J>Аще аз свидетелствую о мне, свидетельство мое несть истинно:</J></p>
<p>32 <J>ин есть свидетелствуяй о мне, и вем, яко истинно есть свидетелство, еже свидетелствует о мне:</J></p>
<p>33 <J>вы посласте ко иоанну, и свидетелствова о истине.</J></p>
<p>34 <J>Аз же не от человека свидетелства приемлю, но сия глаголю, да вы спасени будете.</J></p>
<p>35 <J>Он бе светилник горя и светя: вы же восхотесте возрадоватися в час светения его.</J></p>
<p>36 <J>Аз же имам свидетелство более иоаннова: дела бо, яже даде мне Отец, да совершу я, та дела, яже аз творю, свидетелствуют о мне, яко Отец мя посла.</J></p>
<p>37 <J>И пославый мя Отец сам свидетелствова о мне. Ни гласа его нигдеже слышасте, ни видения его видесте,</J></p>
<p>38 <J>и словесе его не имате пребывающа в вас, зане, егоже той посла, сему вы веры не емлете.</J></p>
<p>39 <J>Испытайте писаний, яко вы мните в них имети живот вечный: и та суть свидетелствующая о мне.</J></p>
<p>40 <J>И не хощете приити ко мне, да живот имате.</J></p>
<p>41 <J>Славы от человек не приемлю,</J></p>
<p>42 <J>но разумех вы, яко любве Божия не имате в себе.</J></p>
<p>43 <J>Аз приидох во имя Отца моего, и не приемлете мене: аще ин приидет во имя свое, того приемлете.</J></p>
<p>44 <J>Како вы можете веровати, славу друг от друга приемлюще, и славы, яже от единаго Бога, не ищете?</J></p>
<p>45 <J>Не мните, яко аз на вы реку ко Отцу: есть, иже на вы глаголет, моисей, наньже вы уповаете.</J></p>
<p>46 <J>Аще бо бысте веровали моисеови, веровали бысте (убо и) мне: о мне бо той писа.</J></p>
<p>47 <J>Аще ли того писанием не веруете, како моим глаголголом веру имете?</J></p>
<h4>6</h4>
<p>1 По сих иде Иисус на он пол моря галилеи тивериадска:</p>
<p>2 и по нем идяше народ мног, яко видяху знамения его, яже творяше над недужными.</p>
<p>3 Взыде же на гору Иисус и ту седяше со ученики своими.</p>
<p>4 Бе же близ пасха, праздник жидовский.</p>
<p>5 Возвед убо Иисус очи и видев, яко мног народ грядет к нему, глагола к филиппу: <J>чим купим хлебы, да ядят сии?</J></p>
<p>6 Сие же глаголаше искушая его: сам бо ведяше, что хощет сотворити.</p>
<p>7 Отвеща ему филипп: двема стома пенязей хлебы не довлеют им, да кийждо их мало что приимет.</p>
<p>8 Глагола ему един от ученик его, андрей, брат симона петра:</p>
<p>9 есть отрочищь зде един, иже имать пять хлеб ячменных и две рыбе: но сии что суть на толико?</p>
<p>10 Рече же Иисус: <J>сотворите человеки возлещи.</J> Бе же трава многа на месте. Возлеже убо мужей числом яко пять тысящ.</p>
<p>11 Прият же хлебы Иисус и, хвалу воздав, подаде учеником, ученицы же возлежащым: такожде и от рыбу, елико хотяху.</p>
<p>12 И яко насытишася, глагола учеником своим: <J>соберите избытки укрух, да не погибнет ничтоже.</J></p>
<p>13 Собраша же и исполниша дванадесяте кошя укрух от пятих хлеб ячменных, иже избыша ядшым.</p>
<p>14 Человецы же видевше знамение, еже сотвори Иисус, глаголаху, яко сей есть воистинну пророк грядый в мир.</p>
<p>15 Иисус убо разумев, яко хотят приити, да восхитят его и сотворят его Царя, отиде паки в гору един.</p>
<p>16 Яко позде бысть, снидоша ученицы его на море,</p>
<p>17 и влезоша в корабль, и идяху на он пол моря в капернаум. И тма абие бысть, и не (у) бе пришел к ним Иисус.</p>
<p>18 Море же, ветру велию дыхающу, воздвизашеся.</p>
<p>19 Гребше же яко стадий двадесять пять или тридесять, узреша Иисуса ходяща по морю и близ корабля бывша, и убояшася.</p>
<p>20 Он же глагола им: <J>аз есмь, не бойтеся.</J></p>
<p>21 Хотяху убо прияти его в корабль: и абие корабль бысть на земли, в нюже идяху.</p>
<p>22 Во утрий (же) народ, иже стояше об он пол моря, видев, яко корабля иного не бе ту, токмо един той, в оньже внидоша ученицы его, и яко не вниде со ученики своими Иисус в корабль, но едини ученицы его идоша:</p>
<p>23 и ини приидоша корабли от тивериады близ места, идеже ядоша хлебы, хвалу воздавше Господеви:</p>
<p>24 егда же видеша народи, яко Иисуса не бысть ту, ни ученик его, влезоша сами в корабли и приидоша в капернаум, ищуще Иисуса,</p>
<p>25 и обретше его об он пол моря, реша ему: равви, когда зде бысть?</p>
<p>26 Отвеща им Иисус и рече: <J>аминь, аминь глаголю вам, ищете мене, не яко видесте знамение, но яко яли есте хлебы и насытистеся:</J></p>
<p>27 <J>делайте не брашно гиблющее, но брашно пребывающее в живот вечный, еже Сын Человеческии вам даст: сего бо Отец знамена Бог.</J></p>
<p>28 Реша же к нему: что сотворим, да делаем дела Божия?</p>
<p>29 Отвеща Иисус и рече им: <J>се есть дело Божие, да веруете в того, егоже посла он.</J></p>
<p>30 Реша же ему: кое убо ты твориши знамение, да видим и веру имем тебе? что делаеши?</p>
<p>31 отцы наши ядоша манну в пустыни, якоже есть писано: хлеб с небесе даде им ясти.</p>
<p>32 Рече убо им Иисус: <J>аминь, аминь глаголю вам, не моисей даде вам хлеб с небесе, но Отец мой дает вам хлеб истинный с небесе:</J></p>
<p>33 <J>хлеб бо Божии есть сходяй с небесе и даяй живот миру.</J></p>
<p>34 Реша убо к нему: Господи, всегда даждь нам хлеб сей.</p>
<p>35 Рече же им Иисус: <J>аз есмь хлеб животный: грядый ко мне не имать взалкатися, и веруяй в мя не имать вжаждатися никогдаже.</J></p>
<p>36 <J>Но рех вам, яко и видесте мя, и не веруете.</J></p>
<p>37 <J>Все, еже дает мне Отец, ко мне приидет, и грядущаго ко мне не изжену вон:</J></p>
<p>38 <J>яко снидох с небесе, не да творю волю мою, но волю пославшаго мя Отца.</J></p>
<p>39 <J>Се же есть воля пославшаго мя Отца, да все, еже даде ми, не погублю от него, но воскрешу е в последний день.</J></p>
<p>40 <J>Се же есть воля пославшаго мя, да всяк видяй Сына и веруяй в него имать живот вечный, и воскрешу его аз в последний день.</J></p>
<p>41 Роптаху убо иудее о нем, яко рече: <J>аз есмь хлеб сшедый с небесе.</J></p>
<p>42 И глаголаху: не сей ли есть Иисус сын иосифов, егоже мы знаем отца и Матерь? како убо глаголет сей, яко с<J> небесе снидох</J>?</p>
<p>43 Отвеща убо Иисус и рече им: <J>не ропщите между собою:</J></p>
<p>44 <J>никтоже может приити ко мне, аще не Отец пославый мя привлечет его, и аз воскрешу его в последний день.</J></p>
<p>45 <J>Есть писано во пророцех: и будут вси научени Богом. Всяк слышавый от Отца и навык, приидет ко мне.</J></p>
<p>46 <J>Не яко Отца видел есть кто, токмо сый от Бога, сей виде Отца.</J></p>
<p>47 <J>Аминь, аминь глаголю вам: веруяй в мя имать живот вечный.</J></p>
<p>48 <J>Аз есмь хлеб животный:</J></p>
<p>49 <J>отцы ваши ядоша манну в пустыни и умроша:</J></p>
<p>50 <J>сей есть хлеб сходяй с небесе, да, аще кто от него яст, не умрет:</J></p>
<p>51 <J>аз есмь хлеб животный, иже сшедый с небесе: аще кто снесть от хлеба сего, жив будет во веки: и хлеб, егоже аз дам, Плоть моя есть, юже аз дам за живот мира.</J></p>
<p>52 Пряхуся же между собою жидове, глаголюще: како может сей нам дати Плоть (свою) ясти?</p>
<p>53 Рече же им Иисус: <J>аминь, аминь глаголю вам: аще не снесте Плоти Сына Человеческаго, ни пиете крове его, живота не имате в себе.</J></p>
<p>54 <J>Ядый мою Плоть и пияй мою кровь имать живот вечный, и аз воскрешу его в последний день.</J></p>
<p>55 <J>Плоть бо моя истинно есть брашно, и кровь моя истинно есть пиво.</J></p>
<p>56 <J>Ядый мою Плоть и пияй мою кровь во мне пребывает, и аз в нем.</J></p>
<p>57 <J>Якоже посла мя живый Отец, и аз живу Отца ради: и ядый мя, и той жив будет мене ради.</J></p>
<p>58 <J>Сей есть хлеб сшедый с небесе: не якоже ядоша отцы ваши манну и умроша: ядый хлеб сей жив будет во веки.</J></p>
<p>59 Сия рече на сонмищи, учя в капернауме.</p>
<p>60 Мнози убо слышавше от ученик его, реша: жестоко есть слово сие: (и) кто может его послушати?</p>
<p>61 Ведый же Иисус в себе, яко ропщут о сем ученицы его, рече им: <J>сие ли вы блазнит?</J></p>
<p>62 <J>аще убо узрите Сына Человеческаго восходяща, идеже бе прежде?</J></p>
<p>63 <J>Дух есть, иже оживляет, плоть не пользует ничтоже: глаголголы, яже аз глаголах вам, дух суть и живот суть:</J></p>
<p>64 <J>но суть от вас нецыи, иже не веруют.</J> Ведяше бо искони Иисус, кии суть неверующии, и кто есть предаяй его.</p>
<p>65 И глаголаше: <J>сего ради рех вам, яко никтоже может приити ко мне, аще не будет ему дано от Отца моего.</J></p>
<p>66 От сего мнози от ученик его идоша вспять и ктому не хождаху с ним.</p>
<p>67 Рече же Иисус обеманадесяте: <J>еда и вы хощете ити?</J></p>
<p>68 Отвеща убо ему симон петр: Господи, к кому идем? глаголголы живота вечнаго имаши,</p>
<p>69 и мы веровахом и познахом, яко ты еси Христос, Сын Бога живаго.</p>
<p>70 Отвеща им Иисус: <J>не аз ли вас дванадесяте избрах? и един от вас диавол есть.</J></p>
<p>71 глаголаше же иуду симонова искариота: сей бо хотяше предати его, един сый от обоюнадесяте.</p>
<h4>7</h4>
<p>1 И хождаше Иисус по сих в галилеи: не хотяше бо во иудеи ходити, яко искаху его иудее убити.</p>
<p>2 Бе же близ праздник иудейский, потчение сени.</p>
<p>3 Реша убо к нему братия его: прейди отсюду, и иди во иудею, да и ученицы твои видят дела твоя, яже твориши:</p>
<p>4 никтоже бо в тайне творит что, и ищет сам яве быти: аще сия твориши, яви себе мирови.</p>
<p>5 Ни братия бо его вероваху в него.</p>
<p>6 глагола убо им Иисус: <J>время мое не у прииде: время же ваше всегда готово есть:</J></p>
<p>7 <J>не может мир ненавидети вас, мене же ненавидит, яко аз свидетелствую о нем, яко дела его зла суть:</J></p>
<p>8 <J>вы взыдите в праздник сей, аз не взыду в праздник сей, яко время мое не у исполнися.</J></p>
<p>9 Сия рек им, оста в галилеи.</p>
<p>10 Егда же взыдоша братия его в праздник, тогда и сам взыде, не яве, но яко тай.</p>
<p>11 Жидове же искаху его в праздник и глаголаху: где есть он?</p>
<p>12 И ропот мног бе о нем в народех: овии глаголаху, яко благ есть: инии же глаголаху: ни, но льстит народы.</p>
<p>13 Никтоже убо яве глаголаше о нем, страха ради иудейскаго.</p>
<p>14 Абие же в преполовение праздника взыде Иисус во церковь и учаше.</p>
<p>15 И дивляхуся иудее, глаголюще: како сей книги весть не учився?</p>
<p>16 Отвеща (убо) им Иисус и рече: <J>мое учение несть мое, но пославшаго мя:</J></p>
<p>17 <J>аще кто хощет волю его творити, разумеет о учении, кое от Бога есть, или аз от себе глаголю:</J></p>
<p>18 <J>глаголяй от себе славы своея ищет: а ищяй славы пославшаго его, сей истинен есть, и несть неправды в нем.</J></p>
<p>19 <J>Не моисей ли даде вам закон? и никтоже от вас творит закона. Что мене ищете убити?</J></p>
<p>20 Отвеща народ и рече: беса ли имаши? кто тебе ищет убити?</p>
<p>21 Отвеща Иисус и рече им: <J>едино дело сотворих, и вси дивитеся:</J></p>
<p>22 <J>сего ради моисей даде вам обрезание, не яко от моисеа есть, но от отец: и в субботу обрезаете человека:</J></p>
<p>23 <J>аще обрезание приемлет человек в субботу, да не разорится закон моисеов, на мя ли гневаетеся, яко всего человека здрава сотворих в субботу?</J></p>
<p>24 <J>не судите на лица, но праведный суд судите.</J></p>
<p>25 Глаголаху убо нецыи от Иерусалимлян: не сей ли есть, егоже ищут убити?</p>
<p>26 и се, не обинуяся глаголет, и ничесоже ему не глаголют: еда како разумеша князи, яко сей есть Христос?</p>
<p>27 но сего вемы, откуду есть: Христос же егда приидет, никтоже весть, откуду будет.</p>
<p>28 Воззва убо в церкви учя Иисус и глаголя: <J>и мене весте, и весте, откуду есмь: и о себе не приидох, но есть истинен пославый мя, егоже вы не весте:</J></p>
<p>29 <J>аз вем его, яко от него есмь, и той мя посла.</J></p>
<p>30 Искаху убо, да имут его: и никтоже возложи нань руки, яко не у бе пришел час его.</p>
<p>31 Мнози же от народа вероваша в него и глаголаху, яко Христос, егда приидет, еда болша знамения сотворит, яже сей творит?</p>
<p>32 Слышаша фарисее народ ропщущь о нем сия, и послаша фарисее и архиерее слуги, да имут его.</p>
<p>33 Рече убо Иисус: <J>еще мало время с вами есмь, и иду к пославшему мя:</J></p>
<p>34 <J>взыщете мене и не обрящете: и идеже есмь аз, вы не можете приити.</J></p>
<p>35 Реша же иудее к себе: камо сей хощет ити, яко мы не обрящем его? еда в разсеяние еллинское хощет ити и учити еллины?</p>
<p>36 что есть сие слово, еже рече: <J>взыщете мене и не обрящете: и идеже есмь аз, вы не можете приити?</J></p>
<p>37 В последний же день великий праздника стояше Иисус и зваше, глаголя: <J>аще кто жаждет, да приидет ко мне и пиет:</J></p>
<p>38 <J>веруяй в мя, якоже рече писание, реки от чрева его истекут воды живы.</J></p>
<p>39 Сие же рече о Дусе, егоже хотяху приимати верующии во имя его: не у бо бе Дух святый, яко Иисус не у бе прославлен.</p>
<p>40 Мнози же от народа слышавше слово, глаголаху: сей есть воистинну пророк.</p>
<p>41 Друзии глаголаху: сей есть Христос. Овии же глаголаху: еда от галилеи Христос приходит?</p>
<p>42 не писание ли рече, яко от семене давидова и от вифлеемския веси, идеже бе давид, Христос приидет?</p>
<p>43 Распря убо бысть в народе его ради.</p>
<p>44 Нецыи же от них хотяху яти его: но никтоже возложи нань руце.</p>
<p>45 Приидоша же слуги ко архиереом и фарисеом: и реша им тии: почто не приведосте его?</p>
<p>46 Отвещаша слуги: николиже тако есть глаголал человек, яко сей Человек.</p>
<p>47 Отвещаша убо им фарисее: еда и вы прельщени бысте?</p>
<p>48 еда кто от князь верова в онь, или от фарисей?</p>
<p>49 но народ сей, иже не весть закона, прокляти суть.</p>
<p>50 Глагола никодим к ним, иже пришедый к нему нощию, един сый от них:</p>
<p>51 еда закон наш судит человеку, аще не слышит от него прежде и разумеет, что творит?</p>
<p>52 Отвещаша и рекоша ему: еда и ты от галилеи еси? испытай и виждь, яко пророк от галилеи не приходит.</p>
<p>53 И иде кийждо в дом свой.</p>
<h4>8</h4>
<p>1 Иисус же иде в гору елеонску:</p>
<p>2 заутра же паки прииде в церковь, и вси людие идяху к нему: и сед учаше их.</p>
<p>3 Приведоша же книжницы и фарисее к нему жену в прелюбодеянии яту, и поставивше ю посреде,</p>
<p>4 глаголаша ему: учителю, сия жена ята есть ныне в прелюбодеянии:</p>
<p>5 в законе же нам моисей повеле таковыя камением побивати: ты же что глаголеши?</p>
<p>6 Сие же реша искушающе его, да быша имели что глаголати нань. Иисус же долу преклонься, перстом писаше на земли, не слагая (им).</p>
<p>7 Якоже прилежаху вопрошающе его, восклонься рече к ним: <J>иже есть без греха в вас, прежде верзи камень на ню.</J></p>
<p>8 И паки долу преклонься, писаше на земли.</p>
<p>9 Они же слышавше и совестию обличаеми, исхождаху един по единому, наченше от старец до последних: и оста един Иисус, и жена посреде сущи.</p>
<p>10 Восклонься же Иисус и ни единаго видев, точию жену, рече ей: <J>жено, где суть, иже важдаху на тя? ни кийже ли тебе осуди?</J></p>
<p>11 Она же рече: никтоже, Господи. Рече же ей Иисус: <J>ни аз тебе осуждаю: иди и (отселе) ктому не согрешай.</J></p>
<p>12 Паки же им Иисус рече глаголя: <J>аз есмь свет миру: ходяй по мне не имать ходити во тме, но имать свет животный.</J></p>
<p>13 Реша убо ему фарисее: ты о себе сам свидетелствуеши: свидетелство твое несть истинно.</p>
<p>14 Отвеща Иисус и рече им: <J>аще аз свидетелствую о себе, истинно есть свидетелство мое, яко вем, откуду приидох и камо иду: вы же не весте, откуду прихожду и камо гряду:</J></p>
<p>15 <J>вы по плоти судите, аз не сужду ни комуже:</J></p>
<p>16 <J>и аще сужду аз, суд мой истинен есть, яко един несмь, но аз и пославый мя Отец:</J></p>
<p>17 <J>и в законе же вашем писано есть, яко двою человеку свидетелство истинно есть:</J></p>
<p>18 <J>аз есмь свидетелствуяй о мне самем, и свидетелствует о мне пославый мя Отец.</J></p>
<p>19 Глаголаху же ему: где есть Отец твой? Отвеща Иисус: <J>ни мене весте, ни Отца моего: аще мя бысте ведали, и Отца моего ведали бысте.</J></p>
<p>20 Сия глаголголы глагола Иисус в газофилакии, учя в церкви: и никтоже ят его, яко не у бе пришел час его.</p>
<p>21 Рече же им паки Иисус: <J>аз иду, и взыщете мене, и во гресе вашем умрете: аможе аз иду, вы не можете приити.</J></p>
<p>22 Глаголаху убо иудее: еда ся сам убиет, яко глаголет: <J>аможе аз иду, вы не можете приити</J>?</p>
<p>23 И рече им: <J>вы от нижних есте, аз от вышних есмь: вы от мира сего есте, аз несмь от мира сего:</J></p>
<p>24 <J>рех убо вам, яко умрете во гресех ваших: аще бо не имете веры, яко аз есмь, умрете во гресех ваших.</J></p>
<p>25 Глаголаху убо ему: ты кто еси? И рече им Иисус: <J>начаток, яко и глаголю вам:</J></p>
<p>26 <J>многа имам о вас глаголати и судити: но пославый мя истинен есть, и аз, яже слышах от него, сия глаголю в мире.</J></p>
<p>27 Не разумеша (убо), яко Отца им глаголаше.</p>
<p>28 Рече же им Иисус: <J>егда вознесете Сына Человеческаго, тогда уразумеете, яко аз есмь, и о себе ничесоже творю, но, якоже научи мя Отец мой, сия глаголю:</J></p>
<p>29 <J>и пославый мя со мною есть: не остави мене единаго Отец, яко аз угодная ему всегда творю.</J></p>
<p>30 Сия ему глаголющу, мнози вероваша в него.</p>
<p>31 глаголаше убо Иисус к веровавшым ему иудеом: <J>аще вы пребудете во словеси моем, воистинну ученицы мои будете</J></p>
<p>32 <J>и уразумеете истину, и истина свободит вы.</J></p>
<p>33 Отвещаша (и реша) ему: семя авраамле есмы и ни комуже работахом николиже: <J>како ты глаголеши, яко свободни будете</J>?</p>
<p>34 Отвеща им Иисус: <J>аминь, аминь глаголю вам, яко всяк творяй грех раб есть греха:</J></p>
<p>35 <J>раб же не пребывает в дому во век: сын пребывает во век:</J></p>
<p>36 <J>аще убо Сын вы свободит, воистинну свободни будете:</J></p>
<p>37 <J>вем, яко семя авраамле есте: но ищете мене убити, яко слово мое не вмещается в вы:</J></p>
<p>38 <J>аз, еже видех у Отца моего, глаголю: и вы убо, еже видесте у отца вашего, творите.</J></p>
<p>39 Отвещаша и реша ему: отец наш авраам есть. глагола им Иисус: <J>аще чада авраамля бысте были, дела авраамля бысте творили:</J></p>
<p>40 <J>ныне же ищете мене убити, Человека, иже истину вам глаголах, юже слышах от Бога: сего авраам несть сотворил:</J></p>
<p>41 <J>вы творите дела отца вашего.</J> Реша же ему: мы от любодеяния несмы рождени: единаго Отца имамы, Бога.</p>
<p>42 Рече же им Иисус: <J>аще Бог Отец ваш (бы) был, любили бысте (убо) мене: аз бо от Бога изыдох и приидох: не о себе бо приидох, но той мя посла:</J></p>
<p>43 <J>почто беседы моея не разумеете? яко не можете слышати словесе моего:</J></p>
<p>44 <J>вы отца (вашего) диавола есте, и похоти отца вашего хощете творити: он человекоубийца бе искони и во истине не стоит, яко несть истины в нем: егда глаголет лжу, от своих глаголет, яко ложь есть и отец лжи:</J></p>
<p>45 <J>аз же зане истину глаголю, не веруете мне:</J></p>
<p>46 <J>кто от вас обличает мя о гресе? аще ли истину глаголю, почто вы не веруете мне?</J></p>
<p>47 <J>иже есть от Бога, глаголголов Божиих послушает: сего ради вы не послушаете, яко от Бога несте.</J></p>
<p>48 Отвещаша убо иудее и реша ему: не добре ли мы глаголем, яко самарянин еси ты и беса имаши?</p>
<p>49 Отвеща Иисус: <J>аз беса не имам, но чту Отца моего, и вы не чтете мене:</J></p>
<p>50 <J>аз же не ищу славы моея: есть ищя и судя:</J></p>
<p>51 <J>аминь, аминь глаголю вам: аще кто слово мое соблюдет, смерти не имать видети во веки.</J></p>
<p>52 Реша убо ему жидове: ныне разумехом, яко беса имаши: авраам умре и пророцы, и ты глаголеши: <J>аще кто слово мое соблюдет, смерти не имать вкусити во веки:</J></p>
<p>53 еда ты болий еси отца нашего авраама, иже умре? и пророцы умроша: кого себе сам ты твориши?</p>
<p>54 Отвеща Иисус: <J>аще аз славлюся сам, слава моя ничесоже есть: есть Отец мой славяй мя, егоже вы глаголете, яко Бог ваш есть:</J></p>
<p>55 <J>и не познасте его, аз же вем его: и аще реку, яко не вем его, буду подобен вам ложь: но вем его и слово его соблюдаю:</J></p>
<p>56 <J>авраам отец ваш рад бы был, дабы видел день мой: и виде и возрадовася.</J></p>
<p>57 Реша убо иудее к нему: пятидесят лет не у имаши, и авраама ли еси видел?</p>
<p>58 Рече (же) им Иисус: <J>аминь, аминь глаголю вам: прежде даже авраам не бысть, аз есмь.</J></p>
<p>59 Взяша убо камение, да вергут нань: Иисус же скрыся и изыде из церкве, прошед посреде их: и мимохождаше тако.</p>
<h4>9</h4>
<p>1 И мимоидый виде человека слепа от рождества.</p>
<p>2 И вопросиша его ученицы его, глаголюще: равви, кто согреши, сей ли, или родителя его, яко слеп родися?</p>
<p>3 Отвеща Иисус: <J>ни сей согреши, ни родителя его, но да явятся дела Божия на нем:</J></p>
<p>4 <J>мне подобает делати дела пославшаго мя, дондеже день есть: приидет нощь, егда никтоже может делати:</J></p>
<p>5 <J>егда в мире есмь, свет есмь миру.</J></p>
<p>6 Сия рек, плюну на землю, и сотвори брение от плюновения, и помаза очи брением слепому,</p>
<p>7 и рече ему: <J>иди, умыйся в купели силоамсте, еже сказается послан.</J> Иде убо и умыся, и прииде видя.</p>
<p>8 Соседи же и иже бяху видели его прежде, яко слеп бе, глаголаху: не сей ли есть седяй и просяй?</p>
<p>9 Овии глаголаху, яко сей есть: инии же (глаголаху), яко подобен ему есть. Он (же) глаголаше, яко аз есмь.</p>
<p>10 Глаголаху же ему: како ти отверзостеся очи?</p>
<p>11 Отвеща он и рече: Человек нарицаемый Иисус брение сотвори и помаза очи мои и рече ми: <J>иди в купель силоамлю и умыйся.</J> Шед же и умывся, прозрех.</p>
<p>12 Реша убо ему: кто той есть? Глагола: не вем.</p>
<p>13 Ведоша (же) его к фарисеом, иже бе иногда слеп.</p>
<p>14 Бе же суббота, егда сотвори брение Иисус и отверзе ему очи.</p>
<p>15 Паки же вопрошаху его и фарисее, како прозре. Он же рече им: брение положи мне на очи, и умыхся, и вижу.</p>
<p>16 Глаголаху убо от фарисей нецыи: несть сей от Бога Человек, яко субботу не хранит. Овии глаголаху: како может человек грешен сицева знамения творити? И распря бе в них.</p>
<p>17 Глаголаху (убо) слепцу паки: ты что глаголеши о нем, яко отверзе очи твои? Он же рече, яко пророк есть.</p>
<p>18 Не яша убо веры иудее о нем, яко слеп бе и прозре, дондеже возгласиша родителя того прозревшаго</p>
<p>19 и вопросиша я, глаголюще: сей ли есть сын ваю, егоже вы глаголете, яко слеп родися? како убо ныне видит?</p>
<p>20 Отвещаста (же) им родителя его и реста: вемы, яко сей есть сын наю и яко слеп родися:</p>
<p>21 како же ныне видит, не вемы, или кто отверзе ему очи, мы не вемы: сам возраст имать, самого вопросите, сам о себе да глаголет.</p>
<p>22 Сия рекоста родителя его, яко боястася жидов: уже бо бяху сложилися жидове, да, аще кто его исповесть Христа, отлучен от сонмища будет:</p>
<p>23 сего ради родителя его рекоста, яко возраст имать, самого вопросите.</p>
<p>24 Возгласиша же вторицею человека, иже бе слеп, и реша ему: даждь славу Богу: мы вемы, яко Человек сей грешен есть.</p>
<p>25 Отвеща убо он и рече: аще грешен есть, не вем: едино вем, яко слеп бех, ныне же вижу.</p>
<p>26 Реша же ему паки: что сотвори тебе? како отверзе очи твои?</p>
<p>27 Отвеща им: рекох вам уже, и не слышасте: что паки хощете слышати? еда и вы ученицы его хощете быти?</p>
<p>28 Они же укориша его и реша (ему): ты ученик еси того: мы же моисеовы есмы ученицы:</p>
<p>29 мы вемы, яко моисеови глагола Бог, сего же не вемы, откуду есть.</p>
<p>30 Отвеща человек и рече им: о сем бо дивно есть, яко вы не весте, откуду есть, и отверзе очи мои:</p>
<p>31 вемы же, яко грешники Бог не послушает, но аще кто Богочтец есть и волю его творит, того послушает:</p>
<p>32 от века несть слышано, яко кто отверзе очи слепу рождену:</p>
<p>33 аще не бы был сей от Бога, не могл бы творити ничесоже.</p>
<p>34 Отвещаша и реша ему: во гресех ты родился еси весь, и ты ли ны учиши? И изгнаша его вон.</p>
<p>35 Услыша Иисус, яко изгнаша его вон, и обрет его, рече ему: <J>ты веруеши ли в Сына Божия?</J></p>
<p>36 Отвеща он и рече: и кто есть, Господи, да верую в него?</p>
<p>37 Рече же ему Иисус: <J>и видел еси его, и глаголяй с тобою той есть.</J></p>
<p>38 Он же рече: верую, Господи. И поклонися ему.</p>
<p>39 И рече Иисус: <J>на суд аз в мир сей приидох, да невидящии видят, и видящии слепи будут.</J></p>
<p>40 И слышаша от фарисей сия сущии с ним и реша ему: еда и мы слепи есмы?</p>
<p>41 Рече им Иисус: <J>аще бысте слепи были, не бысте имели греха: ныне же глаголете, яко видим, грех убо ваш пребывает.</J></p>
<h4>10</h4>
<p>1 <J>Аминь, аминь глаголю вам: не входяй дверьми во двор овчий, но прелазя инуде, той тать есть и разбойник:</J></p>
<p>2 <J>а входяй дверьми пастырь есть овцам:</J></p>
<p>3 <J>сему дверник отверзает, и овцы глас его слышат, и своя овцы глашает по имени, и изгонит их:</J></p>
<p>4 <J>и егда своя овцы ижденет, пред ними ходит: и овцы по нем идут, яко ведят глас его:</J></p>
<p>5 <J>по чуждем же не идут, но бежат от него, яко не знают чуждаго гласа.</J></p>
<p>6 Сию притчу рече им Иисус: они же не разумеша, что бяше, яже глаголаше им.</p>
<p>7 Рече же паки им Иисус: <J>аминь, аминь глаголю вам, яко аз есмь дверь овцам.</J></p>
<p>8 <J>Вси, елико (их) прииде прежде мене, татие суть и разбойницы: но не послушаша их овцы.</J></p>
<p>9 <J>Аз есмь дверь: мною аще кто внидет, спасется, и внидет и изыдет, и пажить обрящет.</J></p>
<p>10 <J>Тать не приходит, разве да украдет и убиет и погубит: аз приидох, да живот имут и лишше имут.</J></p>
<p>11 <J>Аз есмь пастырь добрый: пастырь добрый душу свою полагает за овцы:</J></p>
<p>12 <J>а наемник, иже несть пастырь, емуже не суть овцы своя, видит волка грядуща и оставляет овцы и бегает, и волк расхитит их и распудит овцы:</J></p>
<p>13 <J>а наемник бежит, яко наемник есть и нерадит о овцах.</J></p>
<p>14 <J>Аз есмь пастырь добрый: и знаю моя, и знают мя моя:</J></p>
<p>15 <J>якоже знает мя Отец, и аз знаю Отца: и душу мою полагаю за овцы.</J></p>
<p>16 <J>И ины овцы имам, яже не суть от двора сего, и тыя ми подобает привести: и глас мой услышат, и будет едино стадо (и) един пастырь.</J></p>
<p>17 <J>Сего ради мя Отец любит, яко аз душу мою полагаю, да паки прииму ю:</J></p>
<p>18 <J>никтоже возмет ю от мене, но аз полагаю ю о себе: область имам положити ю и область имам паки прияти ю: сию заповедь приях от Отца моего.</J></p>
<p>19 Распря же паки бысть во иудеех за словеса сия.</p>
<p>20 Глаголаху же мнози от них: беса имать и неистов есть: что его послушаете?</p>
<p>21 Инии глаголаху: сии глаголголи не суть беснующагося: еда может бес слепым очи отверсти?</p>
<p>22 Быша же (тогда) обновления во Иерусалимех, и зима бе.</p>
<p>23 И хождаше Иисус в церкви, в притворе соломони.</p>
<p>24 Обыдоша же его иудее и глаголаху ему: доколе душы нашя вземлеши? аще ты еси Христос, рцы нам не обинуяся.</p>
<p>25 Отвеща им Иисус: <J>рех вам, и не веруете: дела, яже аз творю о имени Отца моего, та свидетелствуют о мне:</J></p>
<p>26 <J>но вы не веруете, несте бо от овец моих, якоже рех вам:</J></p>
<p>27 <J>овцы моя гласа моего слушают, и аз знаю их, и по мне грядут:</J></p>
<p>28 <J>и аз живот вечный дам им, и не погибнут во веки, и не восхитит их никтоже от руки моея:</J></p>
<p>29 <J>Отец мой, иже даде мне, болий всех есть, и никтоже может восхитити их от руки Отца моего:</J></p>
<p>30 <J>аз и Отец едино есма.</J></p>
<p>31 Взяша же камение паки иудее, да побиют его.</p>
<p>32 Отвеща им Иисус: <J>многа добра дела явих вам от Отца моего: за кое их дело камение мещете на мя?</J></p>
<p>33 Отвещаша ему иудее, глаголюще: о добре деле камение не мещем на тя, но о хуле, яко ты, Человек сый, твориши себе Бога.</p>
<p>34 Отвеща им Иисус: <J>несть ли писано в законе вашем: аз рех: бози есте?</J></p>
<p>35 <J>Аще оных рече богов, к нимже слово Божие бысть, и не может разоритися писание:</J></p>
<p>36 <J>егоже Отец святи и посла в мир, вы глаголете, яко хулу глаголеши, зане рех: Сын Божий есмь.</J></p>
<p>37 <J>Аще не творю дела Отца моего, не имите ми веры:</J></p>
<p>38 <J>аще ли творю, аще и мне не веруете, делом (моим) веруйте: да разумеете и веруете, яко во мне Отец, и аз в нем.</J></p>
<p>39 Искаху убо паки яти его: и изыде от рук их,</p>
<p>40 и иде паки на он пол иордана, на место, идеже бе иоанн прежде крестя, и пребысть ту.</p>
<p>41 И мнози приидоша к нему и глаголаху, яко иоанн убо знамения не сотвори ни единаго: вся же, елика рече иоанн о сем, истинна бяху.</p>
<p>42 И мнози вероваша в него ту.</p>
<h4>11</h4>
<p>1 Бе же некто боля лазарь от вифании, от веси мариины и марфы сестры ея.</p>
<p>2 Бе же мариа помазавшая Господа миром и отершая нозе его власы своими, еяже брат лазарь боляше.</p>
<p>3 Посласте убо сестре к нему, глаголюще: Господи, се, егоже любиши, болит.</p>
<p>4 Слышав же Иисус рече: <J>сия болезнь несть к смерти, но о славе Божии, да прославится Сын Божий ея ради.</J></p>
<p>5 Любляше же Иисус марфу и сестру ея и лазаря.</p>
<p>6 Егда же услыша, яко болит, тогда пребысть на немже бе месте два дни.</p>
<p>7 Потом же глагола учеником: <J>идем во иудею паки.</J></p>
<p>8 Глаголаша ему ученицы: равви, ныне искаху тебе камением побити иудее, и паки ли идеши тамо?</p>
<p>9 Отвеща Иисус: <J>не два ли надесяте часа еста во дни? аще кто ходит во дни, не поткнется, яко свет мира сего видит:</J></p>
<p>10 <J>аще же кто ходит в нощи, поткнется, яко несть света в нем.</J></p>
<p>11 Сия рече и посем глагола им: <J>лазарь друг наш успе: но иду, да возбужу его.</J></p>
<p>12 Реша убо ученицы его: Господи, аще успе, спасен будет.</p>
<p>13 Рече же Иисус о смерти его: они же мнеша, яко о успении сна глаголет.</p>
<p>14 Тогда рече им Иисус не обинуяся: <J>лазарь умре:</J></p>
<p>15 <J>и радуюся вас ради, да веруете, яко не бех тамо: но идем к нему.</J></p>
<p>16 Рече же фома, глаголемый близнец, учеником: идем и мы, да умрем с ним.</p>
<p>17 Пришед же Иисус, обрете его четыри дни уже имуща во гробе.</p>
<p>18 Бе же вифаниа близ Иерусалима, яко стадий пятьнадесять,</p>
<p>19 и мнози от иудей бяху пришли к марфе и марии, да утешат их о брате ею.</p>
<p>20 Марфа убо егда услыша, яко Иисус грядет, срете его: мариа же дома седяше.</p>
<p>21 Рече же марфа ко Иисусу: Господи, аще бы еси зде был, не бы брат мой умерл:</p>
<p>22 но и ныне вем, яко елика аще просиши от Бога, даст тебе Бог.</p>
<p>23 глагола ей Иисус: <J>воскреснет брат твой.</J></p>
<p>24 Глагола ему марфа: вем, яко воскреснет в воскрешение, в последний день.</p>
<p>25 Рече (же) ей Иисус: <J>аз есмь воскрешение и живот: веруяй в мя, аще и умрет, оживет:</J></p>
<p>26 <J>и всяк живый и веруяй в мя не умрет во веки. Емлеши ли веру сему?</J></p>
<p>27 Глагола ему: ей, Господи: аз веровах, яко ты еси Христос Сын Божий, иже в мир грядый.</p>
<p>28 И сия рекши, иде и пригласи марию сестру свою тай, рекши: учитель пришел есть и глашает тя.</p>
<p>29 Она (же) яко услыша, воста скоро и иде к нему.</p>
<p>30 Не уже бо бе пришел Иисус в весь, но бе на месте, идеже срете его марфа.</p>
<p>31 Иудее (же) убо сущии с нею в дому и утешающе ю, видевше марию, яко скоро воста и изыде, по ней идоша, глаголюще, яко идет на гроб, да плачет тамо.</p>
<p>32 Мариа же яко прииде, идеже бе Иисус, видевши его, паде ему на ногу, глаголющи ему: Господи, аще бы еси был зде, не бы умерл мой брат.</p>
<p>33 Иисус убо, яко виде ю плачущуся и пришедшыя с нею иудеи плачущя, запрети духу и возмутися сам</p>
<p>34 и рече: <J>где положисте его?</J> Глаголаша ему: Господи, прииди и виждь.</p>
<p>35 Прослезися Иисус.</p>
<p>36 Глаголаху убо жидове: виждь, како любляше его.</p>
<p>37 Нецыи же от них реша: не можаше ли сей, отверзый очи слепому, сотворити, да и сей не умрет?</p>
<p>38 Иисус же паки претя в себе, прииде ко гробу. Бе же пещера, и камень лежаше на ней.</p>
<p>39 глагола Иисус: <J>возмите камень.</J> Глагола ему сестра умершаго марфа: Господи, уже смердит: четверодневен бо есть.</p>
<p>40 глагола ей Иисус: <J>не рех ли ти, яко аще веруеши, узриши славу Божию?</J></p>
<p>41 Взяша убо камень, идеже бе умерый лежя. Иисус же возведе очи горе и рече: <J>Отче, хвалу тебе воздаю, яко услышал еси мя:</J></p>
<p>42 <J>аз же ведех, яко всегда мя послушаеши: но народа ради стоящаго окрест рех, да веру имут, яко ты мя послал еси.</J></p>
<p>43 И сия рек, гласом великим воззва: <J>лазаре, гряди вон.</J></p>
<p>44 И изыде умерый, обязан рукама и ногама укроем, и лице его убрусом обязано. глагола им Иисус: <J>разрешите его и оставите ити.</J></p>
<p>45 Мнози убо от иудей пришедшии к марии и видевше, яже сотвори Иисус, вероваша в него:</p>
<p>46 нецыи же от них идоша к фарисеом и рекоша им, яже сотвори Иисус.</p>
<p>47 Собраша убо архиерее и фарисее сонм и глаголаху: что сотворим? яко Человек сей многа знамения творит:</p>
<p>48 аще оставим его тако, вси уверуют в него: и приидут римляне и возмут место и язык наш.</p>
<p>49 Един же некто от них каиафа, архиерей сый лету тому, рече им: вы не весте ничесоже,</p>
<p>50 ни помышляете, яко уне есть нам, да един человек умрет за люди, а не весь язык погибнет.</p>
<p>51 Сего же о себе не рече, но архиерей сый лету тому, прорече, яко хотяше Иисус умрети за люди,</p>
<p>52 и не токмо за люди, но да и чада Божия расточеная соберет во едино.</p>
<p>53 От того убо дне совещаша, да убиют его.</p>
<p>54 Иисус же ктому не яве хождаше во иудеех, но иде оттуду во страну близ пустыни, во ефрем нарицаемый град, и ту хождаше со ученики своими.</p>
<p>55 Бе же близ пасха иудейска, и взыдоша мнози во Иерусалим от стран прежде пасхи, да очистятся.</p>
<p>56 Искаху убо Иисуса и глаголаху к себе, в церкви стояще: что мнится вам, яко не имать ли приити в праздник?</p>
<p>57 Даша же архиерее и фарисее заповедь, да аще кто ощутит (его), где будет, повесть, яко да имут его.</p>
<h4>12</h4>
<p>1 Иисус же прежде шести дний пасхи прииде в вифанию, идеже бе лазарь умерый, егоже воскреси от мертвых.</p>
<p>2 Сотвориша же ему вечерю ту, и марфа служаше: лазарь же един бе от возлежащих с ним.</p>
<p>3 Мариа же приемши литру мира нарда пистика многоценна, помаза нозе Иисусове, и отре власы своими нозе его: храмина же исполнися от вони масти (благовонныя).</p>
<p>4 Глагола же един от ученик его, иуда симонов искариотский, иже хотяше его предати:</p>
<p>5 чесо ради миро сие не продано бысть на триех стех пенязь и дано нищым?</p>
<p>6 Сие же рече, не яко о нищих печашеся, но яко тать бе, и ковчежец имеяше, и вметаемая ношаше.</p>
<p>7 Рече же Иисус: <J>не дейте ея, да в день погребения моего соблюдет е:</J></p>
<p>8 <J>нищыя бо всегда имате с собою, мене же не всегда имате.</J></p>
<p>9 Разуме же народ мног от иудей, яко ту есть: и приидоша не Иисуса ради токмо, но да и лазаря видят, егоже воскреси от мертвых.</p>
<p>10 Совещаша же архиерее, да и лазаря убиют,</p>
<p>11 яко мнози его ради идяху от иудей и вероваху во Иисуса.</p>
<p>12 Во утрий (же) день народ мног пришедый в праздник, слышавше, яко Иисус грядет во Иерусалим,</p>
<p>13 прияша ваиа от финик и изыдоша в сретение ему, и зваху (глаголюще): осанна, благословен грядый во имя Господне, Царь израилев.</p>
<p>14 Обрет же Иисус осля, вседе на не, якоже есть писано:</p>
<p>15 не бойся, дщи сионя: се, Царь твой грядет, седя на жребяти осли.</p>
<p>16 Сих же не разумеша ученицы его прежде: но егда прославися Иисус, тогда помянуша, яко сия быша о нем писана, и сия сотвориша ему.</p>
<p>17 Свидетелствоваше убо народ, иже бе (прежде) с ним, егда лазаря возгласи от гроба и воскреси его от мертвых:</p>
<p>18 сего ради и срете его народ, яко слышаша его сие сотворша знамение.</p>
<p>19 Фарисее убо реша к себе: видите, яко ни каяже польза есть? се, мир по нем идет.</p>
<p>20 Бяху же нецыи еллини от пришедших, да поклонятся в праздник:</p>
<p>21 сии убо приступиша к филиппу, иже бе от вифсаиды галилейския, и моляху его, глаголюще: господи, хощем Иисуса видети.</p>
<p>22 Прииде филипп и глагола андреови: и паки андрей и филипп глаголаста Иисусови.</p>
<p>23 Иисус же отвеща има, глаголя: <J>прииде час, да прославится Сын Человеческий:</J></p>
<p>24 <J>аминь, аминь глаголю вам: аще зерно пшенично пад на земли не умрет, то едино пребывает: аще же умрет, мног плод сотворит:</J></p>
<p>25 <J>любяй душу свою погубит ю, и ненавидяй души своея в мире сем в живот вечный сохранит ю:</J></p>
<p>26 <J>аще кто мне служит, мне да последствует, и идеже есмь аз, ту и слуга мой будет: и аще кто мне служит, почтит его Отец (мой):</J></p>
<p>27 <J>ныне душа моя возмутися: и что реку? Отче, спаси мя от часа сего: но сего ради приидох на час сей:</J></p>
<p>28 <J>Отче, прослави имя твое. Прииде же глас с небесе: и прославих, и паки прославлю.</J></p>
<p>29 Народ же стояй и слышав, глаголаху: гром бысть. Инии глаголаху: ангел глагола ему.</p>
<p>30 Отвеща Иисус и рече: <J>не мене ради глас сей бысть, но народа ради:</J></p>
<p>31 <J>ныне суд есть миру сему: ныне князь мира сего изгнан будет вон:</J></p>
<p>32 <J>и аще аз вознесен буду от земли, вся привлеку к себе.</J></p>
<p>33 Сие же глаголаше, назнаменуя, коею смертию хотяше умрети.</p>
<p>34 Отвеща ему народ: мы слышахом от закона, яко Христос пребывает во веки: како ты глаголеши: вознестися подобает Сыну Человеческому? кто есть сей Сын Человеческий?</p>
<p>35 Рече же им Иисус: <J>еще мало время свет в вас есть: ходите, дондеже свет имате, да тма вас не имет: и ходяй во тме не весть, камо идет:</J></p>
<p>36 <J>дондеже свет имате, веруйте во свет, да сынове света будете.</J> Сия глагола Иисус, и отшед скрыся от них.</p>
<p>37 Толика знамения сотворшу ему пред ними, не вероваху в него,</p>
<p>38 да сбудется слово исаии пророка, еже рече: Господи, кто верова слуху нашему, и мышца Господня кому открыся?</p>
<p>39 Сего ради не можаху веровати, яко паки рече исаиа:</p>
<p>40 ослепи очи их и окаменил есть сердца их, да не видят очима, ни разумеют сердцем, и обратятся, и исцелю их.</p>
<p>41 Сия рече исаиа, егда виде славу его и глагола о нем.</p>
<p>42 Обаче убо и от князь мнози вероваша в него, но фарисей ради не исповедоваху, да не из сонмищ изгнани будут:</p>
<p>43 возлюбиша бо паче славу человеческую, неже славу Божию.</p>
<p>44 Иисус же воззва и рече: <J>веруяй в мя не верует в мя, но в пославшаго мя:</J></p>
<p>45 <J>и видяй мя видит пославшаго мя:</J></p>
<p>46 <J>аз свет в мир приидох, да всяк веруяй в мя во тме не пребудет:</J></p>
<p>47 <J>и аще кто услышит глаголголы моя и не верует, аз не сужду ему: не приидох бо, да сужду мирови, но да спасу мир:</J></p>
<p>48 <J>отметаяйся мене и не приемляй глаголгол моих имать судящаго ему: слово, еже глаголах, то судит ему в последний день:</J></p>
<p>49 <J>яко аз от себе не глаголах, но пославый мя Отец, той мне заповедь даде, что реку и что возглаголю:</J></p>
<p>50 <J>и вем, яко заповедь его живот вечный есть: яже убо аз глаголю, якоже рече мне Отец, тако глаголю.</J></p>
<h4>13</h4>
<p>1 Прежде же праздника пасхи, ведый Иисус, яко прииде ему час, да прейдет от мира сего ко Отцу, возлюбль своя сущыя в мире, до конца возлюби их.</p>
<p>2 И вечери бывшей, диаволу уже вложившу в сердце иуде симонову искариотскому, да его предаст,</p>
<p>3 ведый Иисус, яко вся даде ему Отец в руце, и яко от Бога изыде и к Богу грядет:</p>
<p>4 воста от вечери и положи ризы, и приемь лентион, препоясася:</p>
<p>5 потом влия воду во умывалницу и начат умывати ноги учеником и отирати лентием, имже бе препоясан.</p>
<p>6 Прииде же к симону петру, и глагола ему той: Господи, ты ли мои умыеши нозе?</p>
<p>7 Отвеща Иисус и рече ему: <J>еже аз творю, ты не веси ныне, уразумееши же по сих.</J></p>
<p>8 Глагола ему петр: не умыеши ногу моею во веки. Отвеща ему Иисус: <J>аще не умыю тебе, не имаши части со мною.</J></p>
<p>9 Глагола ему симон петр: Господи, не нозе мои токмо, но и руце и главу.</p>
<p>10 глагола ему Иисус: <J>измовенный не требует, токмо нозе умыти, есть бо весь чист: и вы чисти есте, но не вси.</J></p>
<p>11 Ведяше бо предающаго его: <J>сего ради рече, яко не вси чисти есте.</J></p>
<p>12 Егда же умы ноги их, прият ризы своя, возлег паки, рече им: <J>весте ли, что сотворих вам?</J></p>
<p>13 <J>Вы глашаете мя учителя и Господа, и добре глаголете: есмь бо.</J></p>
<p>14 <J>Аще убо аз умых ваши нозе, Господь и учитель, и вы должни есте друг другу умывати нозе:</J></p>
<p>15 <J>образ бо дах вам, да, якоже аз сотворих вам, и вы творите.</J></p>
<p>16 <J>Аминь, аминь глаголю вам: несть раб болий господа своего, ни посланник болий пославшаго его.</J></p>
<p>17 <J>Аще сия весте, блажени есте, аще творите я.</J></p>
<p>18 <J>Не о всех вас глаголю: аз (бо) вем, ихже избрах: но да писание сбудется: ядый со мною хлеб воздвиже на мя пяту свою.</J></p>
<p>19 <J>Отселе глаголю вам, прежде даже не будет, да, егда будет, веру имете, яко аз есмь.</J></p>
<p>20 <J>Аминь, аминь глаголю вам: приемляй, аще кого послю, мене приемлет: а приемляй мене приемлет пославшаго мя.</J></p>
<p>21 Сия рек Иисус возмутися духом и свидетелствова и рече: <J>аминь, аминь глаголю вам, яко един от вас предаст мя.</J></p>
<p>22 Сзирахуся убо между собою ученицы, недоумеющеся, о ком глаголет.</p>
<p>23 Бе же един от ученик его возлежя на лоне Иисусове, егоже любляше Иисус:</p>
<p>24 поману же сему симон петр вопросити, кто бы был, о немже глаголет.</p>
<p>25 Напад же той на перси Иисусовы, глагола ему: Господи, кто есть?</p>
<p>26 Отвеща Иисус: <J>той есть, емуже аз омочив хлеб подам.</J> И омочь хлеб, даде иуде симонову искариотскому.</p>
<p>27 И по хлебе тогда вниде в онь сатана. глагола убо ему Иисус: <J>еже твориши, сотвори скоро.</J></p>
<p>28 Сего же никтоже разуме от возлежащих, к чесому рече ему.</p>
<p>29 Нецыи же мняху, понеже ковчежец имяше иуда, яко глаголет ему Иисус: купи, еже требуем на праздник: или нищым да нечто даст.</p>
<p>30 Приим же он хлеб, абие изыде: бе же нощь. Егда изыде,</p>
<p>31 глагола Иисус: <J>ныне прославися Сын Человеческий, и Бог прославися о нем:</J></p>
<p>32 <J>аще Бог прославися о нем, и Бог прославит его в себе, и абие прославит его.</J></p>
<p>33 <J>Чадца, еще с вами мало есмь: взыщете мене, и якоже рех иудеом, яко аможе аз иду, вы не можете приити: и вам глаголю ныне.</J></p>
<p>34 <J>Заповедь новую даю вам, да любите друг друга: якоже возлюбих вы, да и вы любите себе:</J></p>
<p>35 <J>о сем разумеют вси, яко мои ученицы есте, аще любовь имате между собою.</J></p>
<p>36 Глагола ему симон петр: Господи, камо идеши? Отвеща ему Иисус: <J>аможе (аз) иду, не можеши ныне по мне ити: последи же по мне идеши.</J></p>
<p>37 Глагола ему петр: Господи, почто не могу ныне по тебе ити? (ныне) душу мою за тя положу.</p>
<p>38 Отвеща ему Иисус: <J>душу ли твою за мя положиши? аминь, аминь глаголю тебе: не возгласит алектор, дондеже отвержешися мене трищи.</J></p>
<h4>14</h4>
<p>1 <J>Да не смущается сердце ваше: веруйте в Бога, и в мя веруйте:</J></p>
<p>2 <J>в дому Отца моего обители многи суть: аще ли же ни, рекл бых вам: иду уготовати место вам:</J></p>
<p>3 <J>и аще уготовлю место вам, паки прииду и поиму вы к себе, да идеже есмь аз, и вы будете:</J></p>
<p>4 <J>и аможе аз иду, весте, и путь весте.</J></p>
<p>5 Глагола ему фома: Господи, не вемы, камо идеши: и како можем путь ведети?</p>
<p>6 глагола ему Иисус: <J>аз есмь путь и истина и живот: никтоже приидет ко Отцу, токмо мною:</J></p>
<p>7 <J>аще мя бысте знали, и Отца моего знали бысте (убо): и отселе познасте его, и видесте его.</J></p>
<p>8 Глагола ему филипп: Господи, покажи нам Отца, и довлеет нам.</p>
<p>9 глагола ему Иисус: <J>толико время с вами есмь, и не познал еси мене, филиппе? видевый мене виде Отца: и како ты глаголеши: покажи нам Отца?</J></p>
<p>10 <J>не веруеши ли, яко аз во Отце, и Отец во мне есть? глаголголы, яже аз глаголю вам, о себе не глаголю: Отец же во мне пребываяй, той творит дела:</J></p>
<p>11 <J>веруйте мне, яко аз во Отце, и Отец во мне: аще ли же ни, за та дела веру имите ми.</J></p>
<p>12 <J>Аминь, аминь глаголю вам: веруяй в мя, дела, яже аз творю, и той сотворит, и болша сих сотворит: яко аз ко Отцу моему гряду:</J></p>
<p>13 <J>и еже аще что просите (от Отца) во имя мое, то сотворю, да прославится Отец в Сыне:</J></p>
<p>14 <J>(и) аще чесо просите во имя мое, аз сотворю.</J></p>
<p>15 <J>Аще любите мя, заповеди моя соблюдите,</J></p>
<p>16 <J>и аз умолю Отца, и иного утешителя даст вам, да будет с вами в век,</J></p>
<p>17 <J>Дух истины, егоже мир не может прияти, яко не видит его, ниже знает его: вы же знаете его, яко в вас пребывает и в вас будет.</J></p>
<p>18 <J>Не оставлю вас сиры: прииду к вам:</J></p>
<p>19 <J>еще мало, и мир ктому не увидит мене: вы же увидите мя, яко аз живу, и вы живи будете:</J></p>
<p>20 <J>в той день уразумеете вы, яко аз во Отце моем, и вы во мне, и аз в вас.</J></p>
<p>21 <J>Имеяй заповеди моя и соблюдаяй их, той есть любяй мя: а любяй мя возлюблен будет Отцем моим, и аз возлюблю его и явлюся ему сам.</J></p>
<p>22 Глагола ему иуда не искариотский: Господи, и что бысть, яко нам хощеши явитися, а не мирови?</p>
<p>23 Отвеща Иисус и рече ему: <J>аще кто любит мя, слово мое соблюдет: и Отец мой возлюбит его, и к нему приидема и обитель у него сотворима:</J></p>
<p>24 <J>не любяй мя словес моих не соблюдает: и слово, еже слышасте, несть мое, но пославшаго мя Отца.</J></p>
<p>25 <J>Сия глаголах вам в вас сый:</J></p>
<p>26 <J>утешитель же, Дух святый, егоже послет Отец во имя мое, той вы научит всему и воспомянет вам вся, яже рех вам.</J></p>
<p>27 <J>Мир оставляю вам, мир мой даю вам: не якоже мир дает, аз даю вам. Да не смущается сердце ваше, ни устрашает.</J></p>
<p>28 <J>Слышасте, яко аз рех вам: иду и прииду к вам. Аще бысте любили мя, возрадовалися бысте (убо), яко рех: иду ко Отцу: яко Отец мой болий мене есть.</J></p>
<p>29 <J>И ныне рех вам, прежде даже не будет, да, егда будет, веру имете.</J></p>
<p>30 <J>Ктому не много глаголю с вами: грядет бо сего мира князь и во мне не имать ничесоже.</J></p>
<p>31 <J>Но да разумеет мир, яко люблю Отца, и якоже заповеда мне Отец, тако творю: востаните, идем отсюду.</J></p>
<h4>15</h4>
<p>1 <J>Аз есмь лоза истинная, и Отец мой делатель есть:</J></p>
<p>2 <J>всяку розгу о мне не творящую плода, измет ю: и всяку творящую плод, отребит ю, да множайший плод принесет.</J></p>
<p>3 <J>Уже вы чисти есте за слово, еже глаголах вам.</J></p>
<p>4 <J>Будите во мне, и аз в вас. Якоже розга не может плода сотворити о себе, аще не будет на лозе, тако и вы, аще во мне не пребудете.</J></p>
<p>5 <J>Аз есмь лоза, вы (же) рождие: (и) иже будет во мне, и аз в нем, той сотворит плод мног, яко без мене не можете творити ничесоже:</J></p>
<p>6 <J>аще кто во мне не пребудет, извержется вон, якоже розга, и изсышет: и собирают ю и во огнь влагают, и сгарает:</J></p>
<p>7 <J>аще пребудете во мне и глаголголы мои в вас пребудут, егоже аще хощете, просите, и будет вам:</J></p>
<p>8 <J>о сем прославися Отец мой, да плод мног сотворите и будете мои учениицы.</J></p>
<p>9 <J>Якоже возлюби мя Отец, и аз возлюбих вас: будите в любви моей:</J></p>
<p>10 <J>аще заповеди моя соблюдете, пребудете в любви моей, якоже аз заповеди Отца моего соблюдох и пребываю в его любви.</J></p>
<p>11 <J>Сия глаголах вам, да радость моя в вас будет и радость ваша исполнится.</J></p>
<p>12 <J>Сия есть заповедь моя, да любите друг друга, якоже возлюбих вы:</J></p>
<p>13 <J>болши сея любве никтоже имать, да кто душу свою положит за други своя.</J></p>
<p>14 <J>Вы друзи мои есте, аще творите, елика аз заповедаю вам:</J></p>
<p>15 <J>не ктому вас глаголю рабы, яко раб не весть, что творит господь его: вас же рекох други, яко вся, яже слышах от Отца моего, сказах вам.</J></p>
<p>16 <J>Не вы мене избрасте, но аз избрах вас и положих вас, да вы идете и плод принесете, и плод ваш пребудет, да, егоже аще просите от Отца во имя мое, даст вам.</J></p>
<p>17 <J>Сия заповедаю вам, да любите друг друга.</J></p>
<p>18 <J>Аще мир вас ненавидит, ведите, яко мене прежде вас возненавиде:</J></p>
<p>19 <J>аще от мира бысте были, мир убо свое любил бы: якоже от мира несте, но аз избрах вы от мира, сего ради ненавидит вас мир.</J></p>
<p>20 <J>Поминайте слово, еже аз рех вам: несть раб болий господа своего: аще мене изгнаша, и вас изженут: аще слово мое соблюдоша, и ваше соблюдут:</J></p>
<p>21 <J>но сия вся творят вам за имя мое, яко не ведят пославшаго мя.</J></p>
<p>22 <J>Аще не бых пришел и глаголал им, греха не быша имели: ныне же вины не имут о гресе своем:</J></p>
<p>23 <J>ненавидяй мене, и Отца моего ненавидит:</J></p>
<p>24 <J>аще дел не бых сотворил в них, ихже ин никтоже сотвори, греха не быша имели: ныне же и видеша, и возненавидеша мене и Отца моего:</J></p>
<p>25 <J>но да сбудется слово, писанное в законе их, яко возненавидеша мя туне.</J></p>
<p>26 <J>Егда же приидет утешитель, егоже аз послю вам от Отца, Дух истины, иже от Отца исходит, той свидетелствует о мне:</J></p>
<p>27 <J>и вы же свидетелствуете, яко искони со мною есте.</J></p>
<h4>16</h4>
<p>1 <J>Сия глаголах вам, да не соблазнитеся.</J></p>
<p>2 <J>От сонмищ ижденут вы: но приидет час, да всяк, иже убиет вы, возмнится службу приносити Богу:</J></p>
<p>3 <J>и сия сотворят, яко не познаша Отца, ни мене.</J></p>
<p>4 <J>Но сия глаголах вам, да, егда приидет час, воспомянете сия, яко аз рех вам: сих же вам исперва не рех, яко с вами бех.</J></p>
<p>5 <J>Ныне же иду к пославшему мя, и никтоже от вас вопрошает мене: камо идеши?</J></p>
<p>6 <J>Но яко сия глаголах вам, скорби исполних сердца ваша.</J></p>
<p>7 <J>Но аз истину вам глаголю: уне есть вам, да аз иду: аще бо не иду аз, утешитель не приидет к вам: аще (ли) же иду, послю его к вам,</J></p>
<p>8 <J>и пришед он обличит мир о гресе и о правде и о суде:</J></p>
<p>9 <J>о гресе убо, яко не веруют в мя:</J></p>
<p>10 <J>о правде же, яко ко Отцу моему иду, и ктому не видите мене:</J></p>
<p>11 <J>о суде же, яко князь мира сего осужден бысть.</J></p>
<p>12 <J>Еще много имам глаголати вам, но не можете носити ныне:</J></p>
<p>13 <J>егда же приидет он, Дух истины, наставит вы на всяку истину: не от себе бо глаголати имать, но елика аще услышит, глаголати имать, и грядущая возвестит вам:</J></p>
<p>14 <J>он мя прославит, яко от моего приимет и возвестит вам.</J></p>
<p>15 <J>Вся, елика имать Отец, моя суть: сего ради рех, яко от моего приимет и возвестит вам.</J></p>
<p>16 <J>Вмале, и (ктому) не видите мене: и паки вмале, и узрите мя, яко иду ко Отцу.</J></p>
<p>17 Реша же от ученик его к себе: что есть сие, еже глаголет нам: <J>вмале, и не видите мене: и паки вмале, и узрите мя:</J> и: <J>?</J></p>
<p>18 Глаголаху убо: что сие есть, еже глаголет: <J>вмале</J>? не вемы, что глаголет.</p>
<p>19 Разуме же Иисус, яко хотяху его вопрошати, и рече им: <J>о сем ли стязаетеся между собою, яко рех: вмале, и не видите мене: и паки вмале, и узрите мя?</J></p>
<p>20 <J>аминь, аминь глаголю вам, яко восплачетеся и возрыдаете вы, а мир возрадуется: вы же печальни будете, но печаль ваша в радость будет:</J></p>
<p>21 <J>жена егда раждает, скорбь имать, яко прииде год ея: егда же родит отроча, ктому не помнит скорби за радость, яко родися человек в мир:</J></p>
<p>22 <J>и вы же печаль имате убо ныне: паки же узрю вы, и возрадуется сердце ваше, и радости вашея никтоже возмет от вас:</J></p>
<p>23 <J>и в той день мене не воспросите ничесоже. Аминь, аминь глаголю вам, яко елика аще (чесо) просите от Отца во имя мое, даст вам:</J></p>
<p>24 <J>доселе не просисте ничесоже во имя мое: просите, и приимете, да радость ваша исполнена будет.</J></p>
<p>25 <J>Сия в притчах глаголах вам: но приидет час, егда ктому в притчах не глаголю вам, но яве о Отце возвещу вам.</J></p>
<p>26 <J>В той день во имя мое воспросите, и не глаголю вам, яко аз умолю Отца о вас:</J></p>
<p>27 <J>сам бо Отец любит вы, яко вы мене возлюбисте и веровасте, яко аз от Бога изыдох.</J></p>
<p>28 <J>Изыдох от Отца и приидох в мир: (и) паки оставляю мир и иду ко Отцу.</J></p>
<p>29 Глаголаша ему ученицы его: се, ныне не обинуяся глаголеши, а притчи ни коеяже не глаголеши:</p>
<p>30 ныне вемы, яко веси вся и не требуеши, да кто тя вопрошает: о сем веруем, яко от Бога изшел еси.</p>
<p>31 Отвеща им Иисус: <J>ныне ли веруете?</J></p>
<p>32 <J>се, грядет час, и ныне прииде, да разыдетеся кийждо во своя и мене единаго оставите: и несмь един, яко Отец со мною есть:</J></p>
<p>33 <J>сия глаголах вам, да во мне мир имате: в мире скорбни будете: но дерзайте, (яко) аз победих мир.</J></p>
<h4>17</h4>
<p>1 Сия глагола Иисус и возведе очи свои на небо и рече: <J>Отче, прииде час: прослави Сына твоего, да и Сын твой прославит тя:</J></p>
<p>2 <J>якоже дал еси ему власть всякия плоти, да всяко, еже дал еси ему, даст им живот вечный:</J></p>
<p>3 <J>се же есть живот вечный, да знают тебе единаго истиннаго Бога, и егоже послал еси Иисус Христа.</J></p>
<p>4 <J>Аз прославих тя на земли, дело соверших, еже дал еси мне да сотворю:</J></p>
<p>5 <J>и ныне прослави мя ты, Отче, у тебе самого славою, юже имех у тебе прежде мир не бысть.</J></p>
<p>6 <J>Явих имя твое человеком, ихже дал еси мне от мира: твои беша, и мне их дал еси, и слово твое сохраниша:</J></p>
<p>7 <J>ныне разумеша, яко вся, елика дал еси мне, от тебе суть:</J></p>
<p>8 <J>яко глаголголы, ихже дал еси мне, дах им, и тии прияша и разумеша воистинну, яко от тебе изыдох, и вероваша, яко ты мя послал еси.</J></p>
<p>9 <J>Аз о сих молю: не о (всем) мире молю, но о тех, ихже дал еси мне, яко твои суть:</J></p>
<p>10 <J>и моя вся твоя суть, и твоя моя: и прославихся в них:</J></p>
<p>11 <J>и ктому несмь в мире, и сии в мире суть, и аз к тебе гряду. Отче святый, соблюди их во имя твое, ихже дал еси мне, да будут едино, якоже (и) мы.</J></p>
<p>12 <J>Егда бех с ними в мире, аз соблюдах их во имя твое: ихже дал еси мне, сохраних, и никтоже от них погибе, токмо сын погибельный, да сбудется писание:</J></p>
<p>13 <J>ныне же к тебе гряду, и сия глаголю в мире, да имут радость мою исполнену в себе.</J></p>
<p>14 <J>Аз дах им слово твое, и мир возненавиде их, яко не суть от мира, якоже (и) аз от мира несмь:</J></p>
<p>15 <J>не молю, да возмеши их от мира, но да соблюдеши их от неприязни:</J></p>
<p>16 <J>от мира не суть, якоже (и) аз от мира несмь:</J></p>
<p>17 <J>святи их во истину твою: слово твое истина есть.</J></p>
<p>18 <J>Якоже мене послал еси в мир, и аз послах их в мир,</J></p>
<p>19 <J>и за них аз свящу себе, да и тии будут священи во истину.</J></p>
<p>20 <J>Не о сих же молю токмо, но и о верующих словесе их ради в мя,</J></p>
<p>21 <J>да вси едино будут: якоже ты, Отче, во мне, и аз в тебе, да и тии в нас едино будут: да (и) мир веру имет, яко ты мя послал еси:</J></p>
<p>22 <J>и аз славу, юже дал еси мне, дах им: да будут едино, якоже мы едино есма:</J></p>
<p>23 <J>аз в них, и ты во мне: да будут совершени во едино, и да разумеет мир, яко ты мя послал еси и возлюбил еси их, якоже мене возлюбил еси.</J></p>
<p>24 <J>Отче, ихже дал еси мне, хощу, да идеже есмь аз, и тии будут со мною, да видят славу мою, юже дал еси мне, яко возлюбил мя еси прежде сложения мира.</J></p>
<p>25 <J>Отче праведный, и мир тебе не позна, аз же тя познах, и сии познаша, яко ты мя послал еси:</J></p>
<p>26 <J>и сказах им имя твое, и скажу, да любы, еюже мя еси возлюбил, в них будет, и аз в них.</J></p>
<h4>18</h4>
<p>1 (И) сия рек Иисус, изыде со ученики своими на он пол потока кедрска, идеже бе вертоград, в оньже вниде сам и ученицы его:</p>
<p>2 ведяше же иуда предаяй его место, яко множицею собирашеся Иисус ту со ученики своими.</p>
<p>3 Иуда убо приемь спиру и от архиерей и фарисей слуги, прииде тамо со светилы и свещами и оружии.</p>
<p>4 Иисус же ведый вся грядущая нань, изшед рече им: <J>кого ищете?</J></p>
<p>5 Отвещаша ему: Иисуса назореа. глагола им Иисус: <J>аз есмь.</J> Стояше же и иуда, иже предаяше его, с ними.</p>
<p>6 Егда же рече им: <J>аз есмь,</J> идоша вспять и падоша на земли.</p>
<p>7 Паки убо вопроси их (Иисус): <J>кого ищете?</J> Они же реша: Иисуса назореа.</p>
<p>8 Отвеща Иисус: <J>рех вам, яко аз есмь: аще убо мене ищете, оставите сих ити:</J></p>
<p>9 да сбудется слово, еже рече, яко <J>ихже дал еси мне, не погубих от них ни когоже.</J></p>
<p>10 Симон же петр, имый нож, извлече его и удари архиереова раба и уреза ему ухо десное: бе же имя рабу малх.</p>
<p>11 Рече убо Иисус петрови: <J>вонзи нож в ножницу: чашу, юже даде мне Отец, не имам ли пити ея?</J></p>
<p>12 Спира же и тысящник и слуги иудейстии яша Иисуса и связаша его,</p>
<p>13 и ведоша его ко анне первее: бе бо тесть каиафе, иже бе архиерей лету тому:</p>
<p>14 бе же каиафа давый совет иудеом, яко уне есть единому человеку умрети за люди.</p>
<p>15 По Иисусе же идяше симон петр и другий ученик: ученик же той бе знаемь архиереови и вниде со Иисусом во двор архиереов:</p>
<p>16 петр же стояше при дверех вне. Изыде убо ученик той, иже бе знаемь архиереови, и рече двернице и введе петра.</p>
<p>17 Глагола же раба дверница петрови: еда и ты ученик еси Человека сего? Глагола он: несмь.</p>
<p>18 Стояху же раби и слуги огнь сотворше, яко зима бе, и греяхуся: бе же с ними петр стоя и греяся.</p>
<p>19 Архиерей же вопроси Иисуса о ученицех его и о учении его.</p>
<p>20 Отвеща ему Иисус: <J>аз не обинуяся глаголах миру: аз всегда учах на сонмищих и в церкви, идеже всегда иудее снемлются, и тай не глаголах ничесоже:</J></p>
<p>21 <J>что мя вопрошаеши? вопроси слышавших, что глаголах им: се, сии ведят, яже рех аз.</J></p>
<p>22 Сия же рекшу ему, един от предстоящих слуг удари в ланиту Иисуса, рек: тако ли отвещаваеши архиереови?</p>
<p>23 Отвеща ему Иисус: <J>аще зле глаголах, свидетелствуй о зле: аще ли добре, что мя биеши?</J></p>
<p>24 Посла же его анна связана к каиафе архиереови.</p>
<p>25 Бе же симон петр стоя и греяся. Реша же ему: еда и ты от ученик его еси? Он (же) отвержеся и рече: несмь.</p>
<p>26 Глагола един от раб архиереовых, южика сый, емуже петр уреза ухо: не аз ли тя видех в вертограде с ним?</p>
<p>27 Паки убо петр отвержеся, и абие петель возгласи.</p>
<p>28 Ведоша же Иисуса от каиафы в претор. Бе же утро: и тии не внидоша в претор, да не осквернятся, но да ядят пасху.</p>
<p>29 Изыде же пилат к ним вон и рече: кую речь приносите на Человека сего?</p>
<p>30 Отвещаша и реша ему: аще не бы (был) сей злодей, не быхом предали его тебе.</p>
<p>31 Рече же им пилат: поимите его вы и по закону вашему судите ему. Реша же ему иудее: нам не достоит убити ни когоже:</p>
<p>32 да слово Иисусово сбудется, еже рече, назнаменуя, коею смертию хотяше умрети.</p>
<p>33 Вниде убо паки пилат в претор и пригласи Иисуса и рече ему: ты ли еси Царь иудейск?</p>
<p>34 Отвеща ему Иисус: <J>о себе ли ты сие глаголеши, или инии тебе рекоша о мне?</J></p>
<p>35 Отвеща пилат: еда аз жидовин есмь? род твой и архиерее предаша тя мне: что еси сотворил?</p>
<p>36 Отвеща Иисус: <J>Царство мое несть от мира сего: аще от мира сего было бы Царство мое, слуги мои (убо) подвизалися быша, да не предан бых был иудеом: ныне же Царство мое несть отсюду.</J></p>
<p>37 Рече же ему пилат: убо Царь ли еси ты? Отвеща Иисус: <J>ты глаголеши, яко Царь есмь аз: аз на сие родихся и на сие приидох в мир, да свидетелствую истину: (и) всяк, иже есть от истины, послушает гласа моего.</J></p>
<p>38 Глагола ему пилат: что есть истина? И сие рек, паки изыде ко иудеом и глагола им: аз ни единыя вины обретаю в нем:</p>
<p>39 есть же обычай вам, да единаго вам отпущу на пасху: хощете ли убо, (да) отпущу вам Царя иудейска?</p>
<p>40 Возопиша же паки вси, глаголюще: не сего, но варавву. Бе же варавва разбойник.</p>
<h4>19</h4>
<p>1 Тогда убо пилат поят Иисуса и би (его):</p>
<p>2 и воини сплетше венец от терния, возложиша ему на главу, и в ризу багряну облекоша его,</p>
<p>3 и глаголаху: радуйся, Царю иудейский. И бияху его по ланитома.</p>
<p>4 Изыде убо паки вон пилат и глагола им: се, извожду его вам вон, да разумеете, яко в нем ни единыя вины обретаю.</p>
<p>5 Изыде же вон Иисус, нося терновен венец и багряну ризу. И глагола им: се, Человек.</p>
<p>6 Егда же видеша его архиерее и слуги, возопиша глаголюще: распни, распни его. Глагола им пилат: поимите его вы и распните, аз бо не обретаю в нем вины.</p>
<p>7 Отвещаша ему иудее: мы закон имамы, и по закону нашему должен есть умрети, яко себе Сына Божия сотвори.</p>
<p>8 Егда убо слыша пилат сие слово, паче убояся,</p>
<p>9 и вниде в претор паки и глагола Иисусови: откуду еси ты? Иисус же ответа не даде ему.</p>
<p>10 Глагола же ему пилат: мне ли не глаголеши? не веси ли, яко власть имам распяти тя и власть имам пустити тя?</p>
<p>11 Отвеща Иисус: <J>не имаши власти ни единыя на мне, аще не бы ти дано свыше: сего ради предавый мя тебе болий грех имать.</J></p>
<p>12 От сего искаше пилат пустити его. Иудее же вопияху, глаголюще: аще сего пустиши, неси друг кесарев: всяк, яже царя себе творит, противится кесарю.</p>
<p>13 Пилат убо слышав сие слово, изведе вон Иисуса и седе на судищи, на месте глаголемем лифостротон, еврейски же гаввафа.</p>
<p>14 Бе же пяток пасце, час же яко шестый. И глагола иудеом: се, Царь ваш.</p>
<p>15 Они же вопияху: возми, возми, распни его. Глагола им пилат: Царя ли вашего распну? Отвещаша архиерее: не имамы царя токмо кесаря.</p>
<p>16 Тогда убо предаде его им, да распнется. Поемше же Иисуса и ведоша:</p>
<p>17 и нося крест свой, изыде на глаголемое лобное место, еже глаголется еврейски голгофа,</p>
<p>18 идеже пропяша его и с ним ина два сюду и сюду, посреде же Иисуса.</p>
<p>19 Написа же и титла пилат и положи на кресте. Бе же написано: Иисус назорянин, Царь иудейский.</p>
<p>20 Сего же титла мнози чтоша от иудей, яко близ бе место града, идеже пропяша Иисуса: и бе написано еврейски, гречески, римски.</p>
<p>21 Глаголаху убо пилату архиерее иудейстии: не пиши: Царь иудейский: но яко сам рече: Царь есмь иудейский.</p>
<p>22 Отвеща пилат: еже писах, писах.</p>
<p>23 Воини же, егда пропяша Иисуса, прияша ризы его и сотвориша четыри части, коемуждо воину часть, и хитон: бе же хитон нешвен, свыше исткан весь.</p>
<p>24 Реша же к себе: не предерем его, но метнем жребия о нем, кому будет: да сбудется писание, глаголющее: разделиша ризы моя себе и о иматисме моей меташа жребия. Воини убо сия сотвориша.</p>
<p>25 Стояху же при кресте Иисусове Мати его и сестра Матере его мариа клеопова и мариа магдалина.</p>
<p>26 Иисус же видев Матерь и ученика стояща, егоже любляше, глагола Матери своей: <J>жено, се, сын твой.</J></p>
<p>27 Потом глагола ученику: <J>се, Мати твоя.</J> И от того часа поят ю ученик во своя си.</p>
<p>28 Посем ведый Иисус, яко вся уже совершишася, да сбудется писание, глагола: <J>жажду.</J></p>
<p>29 Сосуд же стояше полн оцта. Они же исполнивше губу оцта и на трость вонзше, придеша ко устом его.</p>
<p>30 Егда же прият оцет Иисус, рече: <J>совершишася.</J> И преклонь главу, предаде дух.</p>
<p>31 Иудее же, понеже пяток бе, да не останут на кресте телеса в субботу, бе бо велик день тоя субботы, молиша пилата, да пребиют голени их и возмут.</p>
<p>32 Приидоша же воини, и первому убо пребиша голени, и другому распятому с ним:</p>
<p>33 на Иисуса же пришедше, яко видеша его уже умерша, не пребиша ему голений,</p>
<p>34 но един от воин копием ребра ему прободе, и абие изыде кровь и вода.</p>
<p>35 И видевый свидетелствова, и истинно есть свидетелство его, и той весть, яко истину глаголет, да вы веру имете:</p>
<p>36 быша бо сия, да сбудется писание: кость не сокрушится от него.</p>
<p>37 И паки другое писание глаголет: воззрят нань, егоже прободоша.</p>
<p>38 По сих же моли пилата иосиф, иже от аримафеа, сый ученик Иисусов, потаен же страха ради иудейска, да возмет тело Иисусово: и повеле пилат. Прииде же и взят тело Иисусово.</p>
<p>39 Прииде же и никодим, пришедый ко Иисусови нощию прежде, нося смешение смирнено и алойно, яко литр сто.</p>
<p>40 Прияста же тело Иисусово и обвиста е ризами со ароматы, якоже обычай есть иудеом погребати.</p>
<p>41 Бе же на месте, идеже распятся, верт, и в верте гроб нов, в немже николиже никтоже положен бе:</p>
<p>42 ту убо пятка ради иудейска, яко близ бяше гроб, положиста Иисуса.</p>
<h4>20</h4>
<p>1 Во едину же от суббот мариа магдалина прииде заутра, еще сущей тме, на гроб, и виде камень взят от гроба:</p>
<p>2 тече убо и прииде к симону петру и к другому ученику, егоже любляше Иисус, и глагола има: взяша Господа от гроба, и не вем, где положиша его.</p>
<p>3 Изыде же петр и другий ученик и идяста ко гробу:</p>
<p>4 течаста же оба вкупе: и другий ученик тече скорее петра и прииде прежде ко гробу,</p>
<p>5 и приник виде ризы лежащя: обаче не вниде.</p>
<p>6 Прииде же симон петр вслед его, и вниде во гроб, и виде ризы (едины) лежащя</p>
<p>7 и сударь, иже бе на главе его, не с ризами лежащь, но особь свит на единем месте.</p>
<p>8 Тогда убо вниде и другий ученик, пришедый прежде ко гробу, и виде и верова:</p>
<p>9 не у бо ведяху писания, яко подобает ему из мертвых воскреснути.</p>
<p>10 Идоста же паки к себе ученика.</p>
<p>11 Мариа же стояше у гроба вне плачущи: якоже плакашеся, приниче во гроб,</p>
<p>12 и виде два ангела в белых (ризах) седяща, единаго у главы и единаго у ногу, идеже бе лежало тело Иисусово.</p>
<p>13 И глаголаста ей она: жено, что плачешися? Глагола има: яко взяша Господа моего, и не вем, где положиша его.</p>
<p>14 И сия рекши обратися вспять и виде Иисуса стояща, и не ведяше, яко Иисус есть.</p>
<p>15 глагола ей Иисус: <J>жено, что плачеши? кого ищеши?</J> Она (же) мнящи, яко вертоградарь есть, глагола ему: господи, аще ты еси взял его, повеждь ми, где еси положил его, и аз возму его.</p>
<p>16 глагола ей Иисус: <J>марие.</J> Она (же) обращшися глагола ему: раввуни, еже глаголется, учителю.</p>
<p>17 глагола ей Иисус: <J>не прикасайся мне, не у бо взыдох ко Отцу моему: иди же ко братии моей и рцы им: восхожду ко Отцу моему и Отцу вашему, и Богу моему и Богу вашему.</J></p>
<p>18 Прииде (же) мариа магдалина поведающи учеником, яко виде Господа, и сия рече ей.</p>
<p>19 Сущу же позде в день той во едину от суббот, и дверем затворенным, идеже бяху ученицы (его) собрани, страха ради иудейска, прииде Иисус и ста посреде и глагола им: <J>мир вам.</J></p>
<p>20 И сие рек, показа им руце (и нозе) и ребра своя. Возрадовашася убо ученицы, видевше Господа.</p>
<p>21 Рече же им Иисус паки: <J>мир вам: якоже посла мя Отец, и аз посылаю вы.</J></p>
<p>22 И сие рек, дуну и глагола им: <J>приимите Дух свят:</J></p>
<p>23 <J>имже отпустите грехи, отпустятся им: и имже держите, держатся.</J></p>
<p>24 Фома же, един от обоюнадесяте, глаголемыи близнец, не бе (ту) с ними, егда прииде Иисус.</p>
<p>25 Глаголаху же ему друзии ученицы: видехом Господа. Он же рече им: аще не вижу на руку его язвы гвоздинныя, и вложу перста моего в язвы гвоздинныя, и вложу руку мою в ребра его, не иму веры.</p>
<p>26 И по днех осмих паки бяху внутрь ученицы его, и фома с ними. Прииде Иисус дверем затворенным, и ста посреде (их) и рече: <J>мир вам.</J></p>
<p>27 Потом глагола фоме: принеси перст твой семо и виждь руце мои: <J>и принеси руку твою и вложи в ребра моя: и не буди неверен, но верен.</J></p>
<p>28 И отвеща фома и рече ему: Господь мой и Бог мой.</p>
<p>29 глагола ему Иисус: <J>яко видев мя, веровал еси: блажени не видевшии и веровавше.</J></p>
<p>30 Многа же и ина знамения сотвори Иисус пред ученики своими, яже не суть писана в книгах сих:</p>
<p>31 сия же писана быша, да веруете, яко Иисус есть Христос Сын Божий, и да верующе живот имате во имя его.</p>
<h4>21</h4>
<p>1 Посем явися паки Иисус учеником (своим, востав от мертвых,) на мори тивериадстем. Явися же сице:</p>
<p>2 бяху вкупе симон петр, и фома нарицаемыи близнец, и нафанаил, иже (бе) от каны галилейския, и сына зеведеова, и ина от ученик его два.</p>
<p>3 Глагола им симон петр: иду рыбы ловити. Глаголаша ему: идем и мы с тобою. Изыдоша (же) и вседоша абие в корабль, и в ту нощь не яша ничесоже.</p>
<p>4 Утру же бывшу, ста Иисус при брезе: не познаша же ученицы, яко Иисус есть.</p>
<p>5 глагола же им Иисус: <J>дети, еда что снедно имате?</J> Отвещаша ему: ни.</p>
<p>6 Он же рече им: <J>вверзите мрежу о десную страну корабля и обрящете.</J> Ввергоша же и ктому не можаху привлещи ея от множества рыб.</p>
<p>7 Глагола же ученик той, егоже любляше Иисус, петрови: Господь есть. Симон же петр слышав, яко Господь есть, епендитом препоясася, бе бо наг, и ввержеся в море:</p>
<p>8 а друзии ученицы кораблецем приидоша, не беша бо далече от земли, но яко две сте лактей, влекуще мрежу рыб.</p>
<p>9 Егда убо излезоша на землю, видеша огнь лежащь и рыбу на нем лежащу и хлеб.</p>
<p>10 (И) глагола им Иисус: <J>принесите от рыб, яже ясте ныне.</J></p>
<p>11 Влез (же) симон петр, извлече мрежу на землю, полну великих рыб сто (и) пятьдесят (и) три: и толико сущым, не проторжеся мрежа.</p>
<p>12 глагола им Иисус: <J>приидите, обедуйте.</J> Ни един же смеяше от ученик истязати его: ты кто еси? ведяще, яко Господь есть.</p>
<p>13 Прииде же Иисус, и прият хлеб и даде им, и рыбу такожде.</p>
<p>14 Се уже третие явися Иисус учеником своим, востав от мертвых.</p>
<p>15 Егда же обедоваше, глагола симону петру Иисус: <J>симоне ионин, любиши ли мя паче сих?</J> Глагола ему: ей, Господи, ты веси, яко люблю тя. глагола ему: <J>паси агнцы моя.</J></p>
<p>16 глагола ему паки второе: <J>симоне ионин, любиши ли мя?</J> Глагола ему: ей, Господи, ты веси, яко люблю тя. глагола ему: <J>паси овцы моя.</J></p>
<p>17 глагола ему третие: <J>симоне ионин, любиши ли мя?</J> Оскорбе (же) петр, яко рече ему третие: любиши ли мя? и глагола ему: Господи, ты вся веси: ты веси, яко люблю тя. глагола ему Иисус: <J>паси овцы моя:</J></p>
<p>18 <J>аминь, аминь глаголю тебе: егда был еси юн, поясался еси сам и ходил еси, аможе хотел еси: егда же состареешися, воздежеши руце твои, и ин тя пояшет и ведет, аможе не хощеши.</J></p>
<p>19 Сие же рече, назнаменуя, коею смертию прославит Бога. И сия рек, глагола ему: <J>иди по мне.</J></p>
<p>20 Обращься же петр виде ученика, егоже любляше Иисус, вслед идуща, иже и возлеже на вечери на перси его и рече: Господи, кто есть предаяй тя?</p>
<p>21 Сего видев петр, глагола Иисусови: Господи, сей же что?</p>
<p>22 глагола ему Иисус: <J>аще хощу, да той пребывает, дондеже прииду, что к тебе? ты по мне гряди.</J></p>
<p>23 Изыде же слово се в братию, яко ученик той не умрет. И не рече ему Иисус, яко не умрет, но: <J>аще хощу тому пребывати, дондеже прииду, что к тебе?</J></p>
<p>24 Сей есть ученик свидетелствуяй о сих, иже и написа сия: и вем, яко истинно есть свидетелство его.</p>
<p>25 Суть же и ина многа, яже сотвори Иисус, яже аще бы по единому писана быша, ни самому мню (всему) миру вместити пишемых книг. Аминь.</p>
