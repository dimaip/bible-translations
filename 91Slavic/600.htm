<h4>1</h4>
<p>1 павел и силуан и тимофей, Церкви солунстей, о Бозе Отце нашем и Господе Иисусе Христе:</p>
<p>2 благодать вам и мир от Бога Отца нашего, и Господа Иисуса Христа.</p>
<p>3 Благодарити должни есмы Бога всегда о вас, братие, якоже достойно есть, яко превозрастает вера ваша, и множится любовь единаго коегождо всех вас друг ко другу:</p>
<p>4 яко самем нам хвалитися о вас в церквах Божиих, о терпении вашем и вере во всех гонениих ваших и скорбех, яже приемлете,</p>
<p>5 показание праведнаго суда Божия, во еже сподобитися вам Царствия Божия, егоже ради и страждете.</p>
<p>6 Аще убо праведно у Бога, воздати скорбь оскорбляющым вас,</p>
<p>7 а вам оскорбляемым отраду с нами, во откровении Господа Иисуса с небесе, со ангелы силы своея,</p>
<p>8 во огни пламенне дающаго отмщение не ведущым Бога и не послушающым благовествования Господа нашего Иисуса Христа:</p>
<p>9 иже муку приимут, погибель вечную, от лица Господня и от славы крепости его,</p>
<p>10 егда приидет прославитися во святых своих и дивен быти во всех веровавших, яко уверися свидетельство наше в вас, в день он.</p>
<p>11 За сие и молимся всегда о вас, да вы сподобит званию Бог наш и исполнит всяко благоволение благости и дело веры в силе,</p>
<p>12 яко да прославится имя Господа нашего Иисуса Христа в вас, и вы в нем, по благодати Бога нашего и Господа Иисуса Христа.</p>
<h4>2</h4>
<p>1 Молим же вы, братие, о пришествии Господа нашего Иисуса Христа и нашем собрании о нем,</p>
<p>2 не скоро подвизатися вам от ума, ни ужасатися ниже духом, ниже словом, ни посланием аки от нас посланным, яко уже настоит день Христов.</p>
<p>3 Да никтоже вас прельстит ни по единому же образу: яко аще не приидет отступление прежде, и открыется человек беззакония, сын погибели,</p>
<p>4 противник и превозносяйся паче всякаго глаголемаго бога или чтилища, якоже ему сести в церкви Божией аки богу, показующу себе, яко бог есть.</p>
<p>5 Не помните ли, яко еще живый у вас, сия глаголах вам?</p>
<p>6 И ныне удержавающее весте, во еже явитися ему в свое ему время.</p>
<p>7 Тайна бо уже деется беззакония, точию держяй ныне дондеже от среды будет:</p>
<p>8 и тогда явится беззаконник, егоже Господь Иисус убиет духом уст своих, и упразднит явлением пришествия своего,</p>
<p>9 егоже есть пришествие по действу сатанину во всяцей силе и знамениих и чудесех ложных,</p>
<p>10 и во всякой льсти неправды в погибающих, зане любве истины не прияша, во еже спастися им.</p>
<p>11 И сего ради послет им Бог действо льсти, во еже веровати им лжи,</p>
<p>12 да суд приимут вси не веровавшии истине, но благоволившии в неправде.</p>
<p>13 Мы же должни есмы благодарити Бога всегда о вас, братие возлюбленная от Господа, яко избрал есть вас Бог от начала во спасение во святыни духа и веры истины,</p>
<p>14 в неже призва вас благовествованием нашим, в получение славы Господа нашего Иисуса Христа.</p>
<p>15 Темже убо, братие, стойте и держите предания, имже научистеся или словом, или посланием нашим.</p>
<p>16 Сам же Господь наш Иисус Христос, и Бог и Отец наш, возлюбивый нас и давый утешение вечно и упование благо в благодати,</p>
<p>17 да утешит сердца ваша и да утвердит во всяцем слове и деле блазе.</p>
<h4>3</h4>
<p>1 Прочее, молитеся о нас, братие, да слово Господне течет и славится, якоже и в вас,</p>
<p>2 и да избавимся от злых и лукавых человек: не всех бо есть вера.</p>
<p>3 Верен же есть Господь, иже утвердит вас и сохранит от лукаваго.</p>
<p>4 Уповаем же на Господа о вас, яко, яже повелеваем вам, и творите и сотворите.</p>
<p>5 Господь же да исправит сердца ваша в любовь Божию и в терпение Христово.</p>
<p>6 Повелеваем же вам, братие, о имени Господа нашего Иисуса Христа, отлучатися вам от всякаго брата безчинно ходяща, а не по преданию, еже прияша от нас:</p>
<p>7 сами бо весте, како лепо есть вам подобитися нам: яко не безчинновахом у вас,</p>
<p>8 ниже туне хлеб ядохом у кого, но в труде и подвизе, нощь и день делающе, да не отягчим никогоже от вас:</p>
<p>9 не яко не имамы власти, но да себе образ дамы вам, во еже уподобитися нам.</p>
<p>10 Ибо егда бехом у вас, сие завещавахом вам: яко аще кто не хощет делати ниже да яст.</p>
<p>11 Слышим бо некия безчинно ходящыя у вас, ничтоже делающыя, но лукавно обходящыя:</p>
<p>12 таковым запрещаем и молим о Господе нашем Иисусе Христе, да с безмолвием делающе, свой хлеб ядят.</p>
<p>13 Вы же, братие, не стужайте, доброе творяще.</p>
<p>14 Аще же кто не послушает словесе нашего посланием, сего назнаменуйте и не примешайтеся ему, да посрамится:</p>
<p>15 и не аки врага имейте его, но наказуйте якоже брата.</p>
<p>16 Сам же Господь мира да даст вам мир всегда во всяцем образе: Господь со всеми вами.</p>
<p>17 Целование моею рукою павлею, еже есть знамение во всяцем послании: сице пишу:</p>
<p>18 благодать Господа нашего Иисуса Христа со всеми вами. Аминь.</p>
