<h4>1</h4>
<p>Слово Господне, иже бысть ко иоилю сыну вафуилеву.</p>
<p>Слышите сия, старцы, и внушите, вси живущии на земли: аще быша сицевая во днех ваших или во днех отец ваших?</p>
<p>О сих чадом своим поведите, а чада ваша чадом своим, а чада их роду другому:</p>
<p>останок гусениц поядоша прузи, и останок пругов поядоша мшицы, и останок мшиц поядоша сиплеве.</p>
<p>Утрезвитеся, пиянии, от вина своего и плачитеся: рыдайте, вси пиющии вино до пиянства, яко отяся от уст ваших веселие и радость.</p>
<p>Понеже язык взыде на землю мою крепок и безчислен: зубы его (якоже) зубы львовы, и членовныя его якоже львичища:</p>
<p>положи виноград мой в погубление и смоквы моя в сломление: взыскуя оыска и и сверже, обели лозие его.</p>
<p>Восплачися ко мне паче невесты препоясаныя во вретище по мужи своем девственнем.</p>
<p>Извержеся жертва и возлияние из дому Господня: плачитеся, жерцы, служащии жертвеннику Господню,</p>
<p>яко опустеша поля. плачися, земле, яко пострада пшеница, и изсше вино, умалися елей,</p>
<p>посрамишася земледелателе. плачитеся, села, по пшенице и по ячмени, яко погибе оымание от нивы,</p>
<p>виноград изсше, и смоквы умалишася: шипки, и финикс, и яблонь, и вся древа польская изсхоша, яко посрамиша радость сынове человечи.</p>
<p>Препояшитеся и бийтеся, жерцы, плачитеся, служащии жертвеннику: внидите, поспите во вретищих, служащии Богу, яко отяся от дому Бога вашего жертва и возлияние:</p>
<p>освятите пост, проповедите цельбу, соберите старейшины вся живущыя на земли в дом Бога вашего и воззовите ко Господу усердно:</p>
<p>увы мне, увы мне, увы мне в день! яко близ есть день Господень, и яко беда от беды приидет:</p>
<p>яко пред очима вашима пищы взяшася и от дому Бога вашего веселие и радость.</p>
<p>Вскочиша юницы у яслей своих, погибоша сокровища, раскопашася точила, яко посше пшеница.</p>
<p>Что положим себе? восплакашася стада волов, яко не бе пажити им, и паствы овчыя погибоша.</p>
<p>К тебе, Господи, возопию, яко огнь потреби красная пустыни, и пламень пожже вся древа польская,</p>
<p>и скоти польстии воззреша к тебе, яко посхоша источницы воднии, и огнь пояде красная пустыни.</p>
<h4>2</h4>
<p>Вострубите трубою в сионе, проповедите в горе моей святей, и да смятутся вси живущии на земли, яко предстоит день Господень, яко близ,</p>
<p>день тмы и бури, день облака и мглы: якоже утро разлиются по горам людие мнози и крепцы, подобни им не быша от века, и по них не приложится до лет в род и род:</p>
<p>яже пред ним огнь потребляяй, и яже за ним возгараяся пламень: якоже рай сладости земля пред лицем его, и яже созади его поле пагубы, и спасающагося не будет им:</p>
<p>якоже вид конский вид их, и якоже конницы, тако проженут:</p>
<p>якоже глас колесниц на верхи гор востекут, и яко глас пламене огненна попаляюща тростие, и яко людие мнози и крепцы воополчающиися на брань.</p>
<p>От лица их сокрушатся людие: всякое лице аки опаление горнца.</p>
<p>Якоже борцы потекут, и якоже мужие храбри взыдут на ограды: и кийждо в путь свой пойдет, и не совратят путий своих,</p>
<p>и кийждо от брата своего не отступит: отягощени оружии своими пойдут и в стрелах своих падут, но не скончаются.</p>
<p>Града имутся, и на забрала востекут, и на храмины взлезут, и оконцами внидут, якоже татие.</p>
<p>Пред лицем его смятется земля и потрясется небо: солнце и луна померкнут, и звезды угасят свет свой.</p>
<p>И Господь даст глас свой пред лицем силы своея, яко мног есть зело полк его, яко крепка дела словес его: зане велик день Господень, велик и светел зело, и кто будет доволен ему?</p>
<p>И ныне глаголет Господь Бог ваш: обратитеся ко мне всем сердцем вашим в посте и в плачи и в рыдании,</p>
<p>и расторгните сердца ваша, а не ризы вашя, и обратитеся ко Господу Богу вашему, яко милостив и щедр есть, долготерпелив и многомилостив и раскаявайся о злобах.</p>
<p>Кто весть, обратится ли, и раскается, и оставит за собою благословение и жертву и возлияние Господу Богу вашему?</p>
<p>Вострубите трубою в сионе, освятите пост, проповедите цельбу,</p>
<p>соберите люди, освятите церковь, изберите старейшины, совокупите младенцы ссущыя сосцы: да изыдет жених от ложа своего, и невеста от чертога своего.</p>
<p>Между степеньми жертвенника восплачутся жерцы служащии Господу и рекут: пощади, Господи, люди твоя и не даждь достояния твоего на укоризну, да не обладают ими языцы, да не рекут во языцех: где есть Бог их?</p>
<p>И возревнова Господь о земли своей и пощаде люди своя.</p>
<p>И отвеща Господь людем своим и рече: се, аз вам послю пшеницу и вино и масло древяное, и насытитеся их, и не дам вас ксему на поругание во языцех:</p>
<p>и сущаго от севера отжену от вас и отрину его на землю безводную, и погублю лице его в мори первем и задняя его в мори последнем, и взыдет гнилость его, и взыдет смрад его, яко возвеличи дела своя.</p>
<p>Дерзай, земле, радуйся и веселися, яко возвеличи Господь, еже сотворити.</p>
<p>Дерзайте, скоти польстии, яко прозябнуша поля пустыни, яко древо принесе плод свой, виноград и смокви даша силу свою.</p>
<p>И чада сионя, радуйтеся и веселитеся о Господе Бозе вашем, яко даде вам пищу в правду и одождит вам дождь ранний и поздный, якоже и прежде:</p>
<p>и наполнятся гумна ваша пшеницы, и преизлиются точила вином и елеем.</p>
<p>И воздам вам вместо лет, в няже поядоша прузи и мшица, и сиплеве и гусеницы, сила моя великая, юже послах на вы:</p>
<p>и снесте ядуще и насытитеся, и похвалите имя Господа Бога вашего, яже сотвори с вами чудеса: и не посрамятся людие мои во век.</p>
<p>И уведите, яко посреде израиля аз есмь, и аз Господь Бог ваш, и несть иного разве мене: и не посрамятся ктому людие мои во век.</p>
<p>И будет по сих, и излию от духа моего на всяку плоть, и прорекут сынове ваши и дщери вашя, и старцы ваши сония узрят, и юноты ваши видения увидят:</p>
<p>ибо на рабы моя и на рабыни моя во дни оны излию от духа моего:</p>
<p>и дам чудеса на небеси и на земли, кровь и огнь и курение дыма:</p>
<p>солнце обратится во тму, и луна в кровь, прежде неже приити дню Господню великому и просвещенному:</p>
<p>и будет, всяк иже призовет имя Господне, спасется: яко в горе сионе и во Иерусалиме будет спасаемый, якоже рече Господь, и благовествуемии, ихже Господь призва.</p>
<h4>3</h4>
<p>Яко се, аз во дни тыя и во время оно, егда возвращу пленники иудины и Иерусалимли,</p>
<p>и соберу вся языки, и сведу я на юдоль иосафатову, и разсуждуся с ними ту о людех моих и о наследии моем израили, иже разсеяшася во языцех, и землю мою разделиша.</p>
<p>И на люди моя вергоша жребия, и даша отрочища блудницам, и отроковицы продаяху на вине и пияху.</p>
<p>И что вы мне, тире и сидоне и вся галилеа иноплеменников? еда воздаяние вы воздаете мне? или памятозлобствуете вы на мя? Остро и быстро воздам воздаяние ваше на главы вашя,</p>
<p>понеже сребро мое и злато мое взясте, и избранная моя и добрая внесосте в требища ваша,</p>
<p>и сыны иудины и сыны Иерусалимли продасте сыном еллинским, яко да ижденете я от предел их.</p>
<p>И се, аз возставлю я от места, в неже продасте я тамо, и воздам воздаяние ваше на главы вашя:</p>
<p>и отдам сыны вашя и дщери вашя в руце сынов иудиных, и продадят я в плен во страну далече сущу, яко Господь глагола.</p>
<p>Проповедите сия во языцех, освятите рать, возставите сечцы, приведите и восходите, вси мужие воинстии,</p>
<p>разсецыте рала ваша на мечы и серпы вашя на копия: немощный да глаголет, яко могу аз:</p>
<p>совокупляйтеся и входите, вси языцы окрест, и соберитеся ту: кроткий да будет храбр.</p>
<p>Да востанут и взыдут вси языцы на юдоль иосафатову, яко тамо сяду разсудити вся языки яже окрест.</p>
<p>Испустите серпы, яко предстоит оымание винограда: внидите, топчите, яко исполнь точило, изливаются подточилия, яко умножишася злобы их.</p>
<p>Гласи прогласишася на поли судебнем, яко близ день Господень на юдоли судебней.</p>
<p>Солнце и луна померкнут, и звезды скрыют свет свой.</p>
<p>Господь же от сиона воззовет и от Иерусалима даст глас свой, и потрясется небо и земля: Господь же пощадит люди своя и укрепит (Господь) сыны израилевы.</p>
<p>И увесте, яко аз Господь Бог ваш, вселяяся в сионе в горе моей святей: и будет Иерусалим свят, и иноплеменницы не пройдут сквозе его ктому.</p>
<p>И будет в той день, искаплют горы сладость, и холми источат млеко, и вси источницы иудины источат воды, и источник от дому Господня изыдет и напоит водотечь сития.</p>
<p>Египет в погибель будет, и идумеа в поле погибели будет за озлобление сынов иудиных, понеже пролияша кровь праведную на земли своей:</p>
<p>иудеа же во веки населится, и Иерусалим в роды родов.</p>
<p>И взыщу крови их и не обезвиню: и Господь вселится в сионе.</p>
