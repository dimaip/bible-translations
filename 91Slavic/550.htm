<h4>1</h4>
<p>1 павел, апостол ни от человек, ни человеком, но Иисус Христом и Богом Отцем воскресившим его из мертвых,</p>
<p>2 и иже со мною вся братия, Церквам галатийским:</p>
<p>3 благодать вам и мир от Бога Отца и Господа нашего Иисуса Христа,</p>
<p>4 давшаго себе по гресех наших, яко да избавит нас от настоящаго века лукаваго, по воли Бога и Отца нашего,</p>
<p>5 емуже слава во веки веков. Аминь.</p>
<p>6 Чуждуся, яко тако скоро прелагаетеся от звавшаго вы благодатию Христовою, во ино благовествование:</p>
<p>7 еже несть ино, точию нецыи суть смущающии вы и хотящии превратити благовествование Христово.</p>
<p>8 Но и аще мы, или ангел с небесе благовестит вам паче, еже благовестихом вам, анафема да будет.</p>
<p>9 Якоже предрекохом, и ныне паки глаголю: аще кто вам благовестит паче, еже приясте, анафема да будет.</p>
<p>10 Ныне бо человеки препираю, или Бога, или ищу человеком угождати? Аще бо бых еще человеком угождал, Христов раб не бых убо был.</p>
<p>11 Сказую же вам, братие, благовествование благовещенное от мене, яко несть по человеку:</p>
<p>12 ни бо аз от человека приях е, ниже научихся, но явлением Иисус Христовым.</p>
<p>13 Слышасте бо мое житие иногда в жидовстве, яко по премногу гоних Церковь Божию и разрушах ю,</p>
<p>14 и преспевах в жидовстве паче многих сверстник моих в роде моем, излиха ревнитель сый отеческих моих преданий.</p>
<p>15 Егда же благоволи Бог, избравый мя от чрева матере моея и призвавый благолатию своею,</p>
<p>16 явити Сына своего во мне, да благовествую его во языцех, абие не приложихся плоти и крови,</p>
<p>17 ни взыдох во Иерусалим к первейшым мене апостолом, но идох во аравию, и паки возвратихся в дамаск.</p>
<p>18 Потом же по триех летех взыдох во Иерусалим соглядати петра, и пребых у него дний пятьнадесять.</p>
<p>19 Иного же от апостол не видех, токмо иакова брата Господня.</p>
<p>20 А яже пишу вам, се пред Богом, яко не лгу.</p>
<p>21 Потом же приидох в страны с¦рския и киликийския.</p>
<p>22 Бех же не знаемь лицем Церквам иудейским, яже о Христе,</p>
<p>23 точию же слышаще бяху, яко гоняй нас иногда, ныне благовествует веру, юже иногда разрушаше:</p>
<p>24 и славляху о мне Бога.</p>
<h4>2</h4>
<p>1 Потом же по четыренадесяти летех паки взыдох во Иерусалим с варнавою, поем с собою и тита.</p>
<p>2 Взыдох же по откровению, и предложих им благовествование, еже проповедую во языцех, наедине же мнимым, да не како вотще теку, или текох.</p>
<p>3 Но ни тит, иже со мною, еллин сый, нужден бысть обрезатися.</p>
<p>4 И за пришедшую лжебратию, иже привнидоша соглядати свободы нашея, юже имамы о Христе Иисусе, да нас поработят:</p>
<p>5 имже ни к часу повинухомся в покорение, да истина благовестия пребудет в вас.</p>
<p>6 От мнящихся же быти что, якови некогда беша, ничтоже ми разнствует: лица Бог человеча не приемлет. Мне бо мнимии ничтоже привозложиша:</p>
<p>7 но сопротивное, уразумевше, яко уверено ми бысть благовестие необрезания, якоже петру обрезания:</p>
<p>8 ибо споспешествовавый петру в послание обрезания, споспешествова и мне во языки:</p>
<p>9 и познавше благодать данную ми, иаков и кифа и иоанн, мнимии столпи быти, десницы даша мне и варнаве общения, да мы во языки, они же во обрезание,</p>
<p>10 точию нищих да помнима: еже и потщахся сие истое сотворити.</p>
<p>11 Егда же прииде петр во антиохию, в лице ему противустах, яко зазорен бе.</p>
<p>12 Прежде бо даже не приити неким от иакова, с языки ядяше: егда же приидоша, опряташеся и отлучашеся, бояся сущих от обрезания.</p>
<p>13 И лицемеришася с ним и прочии иудеи, яко и варнаве пристати лицемерству их.</p>
<p>14 Но егда видех, яко не право ходят ко истине благовествования, рекох петру пред всеми: аще ты, иудей сый, язычески, а не иудейски живеши, почто языки нудиши иудейски жительствовати?</p>
<p>15 Мы естеством иудее, а не от язык грешницы:</p>
<p>16 уведевше же, яко не оправдится человек от дел закона, но токмо верою Иисус Христовою, и мы во Христа Иисуса веровахом, да оправдимся от веры Христовы, а не от дел закона: зане не оправдится от дел закона всяка плоть.</p>
<p>17 Аще ли, ищуще оправдитися о Христе, обретохомся и сами грешницы, Христос убо греху ли служитель? Да не будет.</p>
<p>18 Аще бо, яже разорих, сия паки созидаю, преступника себе представляю.</p>
<p>19 Аз бо законом закону умрох, да Богови жив буду. Христови сраспяхся:</p>
<p>20 живу же не ктому аз, но живет во мне Христос. А еже ныне живу во плоти, верою живу Сына Божия, возлюбившаго мене и предавшаго себе по мне.</p>
<p>21 Не отметаю благодати Божия. Аще бо законом правда, убо Христос туне умре.</p>
<h4>3</h4>
<p>1 о, несмысленнии галате, кто вы прельстил есть не покоритися истине, имже пред очима Иисус Христос преднаписан бысть, в вас распят?</p>
<p>2 Сие едино хощу уведети от вас: от дел ли закона духа приясте, или от слуха веры?</p>
<p>3 Тако ли несмысленни есте? наченше духом, ныне плотию скончаваете?</p>
<p>4 Толика пострадасте туне? Аще точию и туне.</p>
<p>5 Подаяй убо вам духа и действуяй силы в вас, от дел ли закона, или от слуха веры?</p>
<p>6 Якоже авраам верова Богу, и вменися ему в правду.</p>
<p>7 Разумейте убо, яко сущии от веры, сии суть сынове авраамли.</p>
<p>8 Предувидевшее же писание, яко от веры оправдает языки Бог, прежде благовествова аврааму, яко благословятся о тебе вси языцы.</p>
<p>9 Темже сущии от веры, благословятся с верным авраамом:</p>
<p>10 елицы бо от дел закона суть, под клятвою суть. Писано бо есть: проклят всяк, иже не пребудет во всех писанных в книзе законней, яко творити я.</p>
<p>11 А яко в законе никтоже оправдается от Бога, яве, яко праведный от веры жив будет.</p>
<p>12 Закон же несть от веры: но сотворивый та человек жив будет в них.</p>
<p>13 Христос ны искупил есть от клятвы законныя, быв по нас клятва: писано бо есть: проклят всяк висяй на древе:</p>
<p>14 да в языцех благословение авраамле будет о Христе Иисусе, да обетование духа приимем верою.</p>
<p>15 Братие, по человеку глаголю: обаче человеческаго предутвержденна завета никтоже отметает или приповелевает.</p>
<p>16 Аврааму же речени быша обеты, и семени его. Не глаголет же: и семенем, яко о мнозех, но яко о едином: и семени твоему, иже есть Христос.</p>
<p>17 Сие же глаголю, завета предутвержденнаго от Бога во Христа, бывый по летех четыриста и тридесятих закон не отметает, во еже разорити обетование.</p>
<p>18 Аще бо от закона наследие, не ктому уже от обетования: аврааму же обетованием дарова Бог.</p>
<p>19 Что убо закон? Преступлений ради приложися, дондеже приидет семя, емуже обетовася, вчинен ангелы, рукою ходатая.</p>
<p>20 Ходатай же единаго несть, Бог же един есть.</p>
<p>21 Закон ли убо противу обетованием Божиим? Да не будет. Аще бо дан бысть закон могий оживити, воистинну от закона бы была правда:</p>
<p>22 но затвори писание всех под грехом, да обетование от веры Иисус Христовы дастся верующым.</p>
<p>23 Прежде же пришествия веры, под законом стрегоми бехом, затворени в хотящую веру открытися.</p>
<p>24 Темже закон пестун нам бысть во Христа, да от веры оправдимся:</p>
<p>25 пришедшей же вере, уже не под пестуном есмы.</p>
<p>26 Вси бо вы Сынове Божии есте верою о Христе Иисусе:</p>
<p>27 елицы бо во Христа крестистеся, во Христа облекостеся.</p>
<p>28 Несть иудей, ни еллин: несть раб, ни свободь: несть мужеский пол, ни женский: вси бо вы едино есте о Христе Иисусе.</p>
<p>29 Аще ли вы Христовы, убо авраамле семя есте, и по обетованию наследницы.</p>
<h4>4</h4>
<p>1 Глаголю же: в елико время наследник млад есть, ничимже лучший есть раба, господь сый всех:</p>
<p>2 но под повелители и приставники есть даже до нарока отча.</p>
<p>3 Такожде и мы, егда бехом млади, под стихиами бехом мира порабощени:</p>
<p>4 Егда же прииде кончина лета, посла Бог Сына своего единороднаго, раждаемаго от жены, бываема под законом,</p>
<p>5 да подзаконныя искупит, да всыновление восприимем.</p>
<p>6 И понеже есте Сынове, посла Бог духа Сына своего в сердца ваша, вопиюща: авва Отче.</p>
<p>7 Темже уже неси раб, но сын: аще ли же сын, и наследник Божий Иисус Христом.</p>
<p>8 Но тогда убо, не ведуще Бога, служисте не по естеству сущым богом:</p>
<p>9 ныне же, познавше Бога, паче же познани бывше от Бога, како возвращаетеся паки на немощныя и худыя стихии, имже паки свыше служити хощете?</p>
<p>10 дни смотряете, и месяцы, и времена, и лета.</p>
<p>11 Боюся о вас, еда како всуе трудихся в вас.</p>
<p>12 Будите якоже аз, зане и аз, якоже вы: братие, молю вы. Ничимже мене обидесте:</p>
<p>13 весте же, яко за немощь плоти благовестих вам первее.</p>
<p>14 и искушения моего, еже во плоти моей, не уничижисте, ни оплевасте, но якоже ангела Божия приясте мя, яко Христа Иисуса.</p>
<p>15 Кое убо бяше блаженство ваше, свидетельствую бо вам, яко, аще бы было мощно, очеса ваша извертевше дали бысте ми.</p>
<p>16 Темже враг вам бых, истину вам глаголя?</p>
<p>17 Ревнуют по вас не добре, но отлучити вас хотят, да им ревнуете.</p>
<p>18 Добро же, еже ревновати всегда в добрем, и не точию внегда приходити ми к вам.</p>
<p>19 Чадца моя, имиже паки болезную, дондеже вообразится Христос в вас:</p>
<p>20 хотел же бых приити к вам ныне и изменити глас мой, яко не домышляюся о вас.</p>
<p>21 Глаголите ми, иже под законом хощете быти: закона ли не слушаете?</p>
<p>22 Писано бо есть, яко авраам два сына име: единаго от рабы, а другаго от свободныя.</p>
<p>23 Но иже от рабы, по плоти родися: а иже от свободныя, по обетованию.</p>
<p>24 Иже суть иносказаема: сия бо еста два завета: един убо от горы синайския, в работу раждаяй, иже есть агарь:</p>
<p>25 агарь бо, сина гора есть во аравии, прилагается же нынешнему Иерусалиму, работает же с чады своими:</p>
<p>26 а вышний Иерусалим свободь есть, иже есть мати всем нам.</p>
<p>27 Писано бо есть: возвеселися, неплоды, не раждающая: расторгни и возопи, неболящая: яко многа чада пустыя паче, нежели имущия мужа.</p>
<p>28 Мы же, братие, по исааку обетования чада есмы.</p>
<p>29 Но якоже тогда по плоти родивыйся гоняше духовнаго, тако и ныне.</p>
<p>30 Но что глаголет писание? Изжени рабу и сына ея, не имать бо наследовати сын рабынин с сыном свободныя.</p>
<p>31 Темже, братие, несмы рабынина чада, но свободныя.</p>
<h4>5</h4>
<p>1 Свободою убо, еюже Христос нас свободи, стойте, и не паки под игом работы держитеся.</p>
<p>2 Се аз павел глаголю вам, яко аще обрезаетеся, Христос вас ничтоже пользует.</p>
<p>3 Свидетельствую же паки всякому человеку обрезающемуся, яко должен есть весь закон творити.</p>
<p>4 Упразднистеся от Христа, иже законом оправдаетеся, от благодати отпадосте:</p>
<p>5 мы бо духом от веры упования правды ждем.</p>
<p>6 О Христе бо Иисусе ни обрезание что может, ни необрезание, но вера любовию поспешествуема.</p>
<p>7 Течасте добре: кто вам возбрани не покарятися истине?</p>
<p>8 Препрение не от призвавшаго вы.</p>
<p>9 Мал квас все смешение квасит.</p>
<p>10 Аз надеюся о вас в Господе, яко ничтоже ино разумети будете: смущаяй же вас понесет грех, кто бы ни был.</p>
<p>11 Аз же, братие, аще обрезание еще проповедую, почто еще гонимь есмь? убо упразднися соблазн креста.</p>
<p>12 о, дабы отсечени были развращающии вас.</p>
<p>13 Вы бо на свободу звани бысте, братие: точию да не свобода ваша в вину плоти, но любовию работайте друг другу.</p>
<p>14 Ибо весь закон в единем словеси исполняется, во еже: возлюбиши ближняго твоего якоже себе.</p>
<p>15 Аще же друг друга угрызаете и снедаете, блюдитеся, да не друг от друга истреблени будете.</p>
<p>16 Глаголю же: духом ходите, и похоти плотския не совершайте:</p>
<p>17 плоть бо похотствует на духа, дух же на плоть: сия же друг другу противятся, да не яже хощете, сия творите.</p>
<p>18 Аще ли духом водими есте, несте под законом.</p>
<p>19 Явлена же суть дела плотская, яже суть прелюбодеяние, блуд, нечистота, студодеяние,</p>
<p>20 идолослужение, чародеяния, вражды, рвения, завиды, ярости, разжжения, распри, соблазны, ереси,</p>
<p>21 зависти, убийства, пиянства, безчинни кличи и подобная сим: яже предглаголю вам, якоже и предрекох, яко таковая творящии Царствия Божия не наследят.</p>
<p>22 Плод же духовный есть любы, радость, мир, долготерпение, благость, милосердие, вера,</p>
<p>23 кротость, воздержание: на таковых несть закона.</p>
<p>24 А иже Христовы суть, плоть распяша со страстьми и похотьми.</p>
<p>25 Аще живем духом, духом и да ходим.</p>
<p>26 Не бываим тщеславни, друг друга раздражающе, друг другу завидяще.</p>
<h4>6</h4>
<p>1 Братие, аще и впадет человек в некое прегрешение, вы духовнии исправляйте таковаго духом кротости: блюдый себе, да не и ты искушен будеши.</p>
<p>2 Друг друга тяготы носите, и тако исполните закон Христов.</p>
<p>3 Аще бо кто мнит себе быти что, ничтоже сый, умом льстит себе.</p>
<p>4 Дело же свое да искушает кийждо, и тогда в себе точию хваление да имать, а не во инем:</p>
<p>5 кийждо бо свое бремя понесет.</p>
<p>6 Да общается же учяйся словеси учащему во всех благих.</p>
<p>7 Не льститеся: Бог поругаемь не бывает. Еже бо аще сеет человек, тожде и пожнет:</p>
<p>8 яко сеяи в плоть свою, от плоти пожнет истление: а сеяи в дух, от духа пожнет живот вечный.</p>
<p>9 Доброе же творяще, да не стужаем си: во время бо свое пожнем, не ослабеюще.</p>
<p>10 Темже убо, дондеже время имамы, да делаим благое ко всем, паче же к присным в вере.</p>
<p>11 Видите, колицеми книгами писах вам моею рукою.</p>
<p>12 Елицы хотят хвалитися по плоти, сии нудят вы обрезатися, точию да не креста ради Христова гоними будут:</p>
<p>13 ни бо обрезающиися сами закон хранят, но хотят вам обрезоватися, да в вашей плоти похвалятся:</p>
<p>14 мне же да не будет хвалитися, токмо о кресте Господа нашего Иисуса Христа, имже мне мир распятся, и аз миру.</p>
<p>15 О Христе бо Иисусе ни обрезание что может, ни необрезание, но нова тварь.</p>
<p>16 И елицы правилом сим жительствуют, мир на них и милость, и на израили Божии.</p>
<p>17 Прочее, труды да никтоже ми дает: аз бо язвы Господа Иисуса на теле моем ношу.</p>
<p>18 Благодать Господа нашего Иисуса Христа со духом вашим, братие. Аминь.</p>
