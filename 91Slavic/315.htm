<h4>1</h4>
<p>Списание послания ко отводимым пленником в вавилон от царя вавилонскаго, еже посла иеремиа, возвестити им, якоже повелено бысть ему от Бога.</p>
<p>Грех ради, имиже согрешисте пред Богом, отведетеся в вавилон пленени навуходоносором царем вавилонским.</p>
<p>Вшедше убо в вавилон, будете тамо лета многа и время долго, до седми родов: потом же изведу вас оттуду с миром.</p>
<p>Ныне же узрите в вавилоне боги сребряны и златы, и каменны и древяны на раменах носимы, показующыя страх языком.</p>
<p>Блюдитеся убо, да не и вы иноплеменником уподобитеся, и страх приимет вас от них: видевше народ напреди и созади их кланяющься им, рцыте убо во уме: тебе лепо есть кланятися, Владыко!</p>
<p>Ангел бо мой с вами есть, сей взыскует душ ваших.</p>
<p>Язык бо их изстроган есть древоделею, тии же позлащени и посребрени, лживи же суть и не могут глаголати,</p>
<p>и якоже девице красотолюбивей вземлюще злато, устрояют венцы на главы богов своих.</p>
<p>Темже украдают от них жерцы злато и сребро и себе употребляют.</p>
<p>Дадят же от них и блудницам сущым в дому, а боги украшают аки человеков ризами, боги златыя и сребряныя и древяныя.</p>
<p>Тии же не уцелеют от ржи и молия, одеют же я в багряницу.</p>
<p>Отирают лица им праха ради, иже от храма, иже есть множайший на них.</p>
<p>И скипетр имут, яко человек и яко судия страны, иже согрешающаго к себе не убиет.</p>
<p>Имать же и мечь в деснице и секиру, сам же себе от рати и от разбойник не отимет: отсюду знаеми суть, яко не суть бози: не убойтеся убо их.</p>
<p>Якоже бо сосуд человеческ сокрушен непотребен бывает,</p>
<p>тацы суть бози их: егда же поставлени будут в домех, очи их полны суть праха от ногу входящих.</p>
<p>И якоже кому преобидевшу царя, заключени бывают дворы, или яко на смерть отводиму, храмы их утверждают жерцы дверьми и замками и заворами, да от разбойник окрадени не будут.</p>
<p>Светила жгут им, и множае неже себе, от нихже ни едино могут видети.</p>
<p>Суть убо яко бервна в дому, сердца же их точат черви, иже от земли, и одежду их, они же не чувствуют сего.</p>
<p>Очернело есть лице их от дыма храмины:</p>
<p>по телесем их и по главе парят нетопыри нощнии, и ластовицы и птицы, такожде и котки (скачут).</p>
<p>От того увесте, яко не суть бози не убойтеся убо их.</p>
<p>Злато бо лежащее на них на красу, аще не очистит кто от ржи, не возблистают: егда бо сливаху их, не чувствоваша.</p>
<p>За всяку цену куплени суть, в нихже несть духа.</p>
<p>Без ног на рамех носятся, являюще свое безчестие человеком, осрамляются же и служащии им:</p>
<p>занеже, егда когда падутся на землю, и не могут сами востати: и аще кто поставит я прямо, не могут поступити, и аще преклонятся, не могут исправити себе, но яко мертвецем дары им полагают.</p>
<p>Требы же их продающе жерцы на зло употребляют: такожде и жены их варят от них, ни единому же убогу, ни немощну подают:</p>
<p>треб их нечистыя и кровоточныя жены прикасаются. Уразумевше убо от сих, яко не суть бози, не бойтеся их.</p>
<p>Откуду бо прозовутся бози, яко жены служат богом сребряным и златым и древяным?</p>
<p>И во храмех их жерцы седают, имуще ризы растерзаны и главы и брады обриты, ихже главы не покровены суть:</p>
<p>ревут же вопиюще пред боги своими, якоже нецыи на вечери мертвеца.</p>
<p>От риз их вземлюще жерцы, одевают жены своя и дети.</p>
<p>И аще от кого зло постраждут или добро, не могут отдати: ни царя могут поставити, ни отяти:</p>
<p>такожде ни богатства ни меди могут дати. Аще кто им что обещав не отдаст, не воспросят.</p>
<p>От смерти человека не избавят, ни менша от крепка не отимут:</p>
<p>человека слепа к видению не навратят, в нужди человеку не помогут,</p>
<p>вдовы не помилуют и сироте добра не сотворят.</p>
<p>Подобни суть камению нагорному бози их древяни и каменни, и позлащени и посребрени, служащии же им посрамятся.</p>
<p>Како убо мощно мнети или прозвати я богами?</p>
<p>Ктому же и сами тии халдее не чтут их: иже егда узрят нема не могуща глаголати, приносят его к вилу, емуже молятся, да глаголет, аки сильну сущу почути.</p>
<p>И не могут тии разумевше сие оставити я, чувства бо не имут.</p>
<p>Жены же обложены ужами на распутиих седят, кадящя отребы.</p>
<p>Егда же которая от них привлечена от некоего мимоходяща будет с ним, ближнюю укаряет, яко не сподобилася якоже и она, ни уже ея преторгнулося.</p>
<p>Вся бываемая в них лжива суть: како убо мощно мнети или прозывати я богами быти?</p>
<p>Древоделями и златари сотворени суть: ничтоже ино бывают, но еже хотят художницы, то бывают.</p>
<p>И сами, иже их творят, не бывают долговечни.</p>
<p>Како убо сотворенная ими могут быти бози? оставиша бо по себе лжу и укоризну потом будущым:</p>
<p>егда бо приидет на них рать и злая, совещавают между собою жерцы, где скрыются с ними.</p>
<p>Како убо несть чувствовати, яко не суть бози, иже не избавляют себе от рати, ни от зла?</p>
<p>Древяни суще и каменни, и позлащени и посребрени, познаются потом языком всем, яко лжа суть: и царем явни будут, яко не суть бози, но дела рук человеческих, и ни едино дело Божие в них есть:</p>
<p>кому убо несть разумно, яко не суть бози?</p>
<p>Царя бо стране не поставляют, ни дождя человеком подают,</p>
<p>ни суда разсудят и не избавят от обиды, немощни суще:</p>
<p>якоже бо враны между небом и землею суть: и егда падет огнь на храме богов древяных или каменных, или позлащеных или посребреных, жерцы их избегнут и уцелеют, они же яко бервна посреде сгорят.</p>
<p>Царю же и ратным не станут противу: убо како мощно мнети или прияти, яко бози суть?</p>
<p>Ни от разбойник, ни от татей избавят себе бози древяни и каменни, и посребрени и позлащени.</p>
<p>ухже преодолевше и вземше злато и сребро и ризы их, отидут, ниже сами себе помогут.</p>
<p>Темже лучше есть царь показуяй свое мужество, или сосуд в дому потребен, егоже употребляет владяй им, нежели лживии бози: или дверь в дому стрегущи яже в нем, нежели лживии бози: и древяный столп в дому царстем, нежели лживии бози.</p>
<p>Солнце бо и луна и звезды, светлы суще и посылаемы на потребу, благопослушливы суть.</p>
<p>Такожде и молния, егда блистает, благовидна есть: такожде и ветр во всей стране веет.</p>
<p>И облаком егда повелится от Бога ити на всю вселенную, совершают повеленное.</p>
<p>Огнь же пущен свыше истребити горы и дубравы творит повеленное: сии же ни образом, ниже силам их уподоблени суть.</p>
<p>Темже ни мнети мощно, ни прозывати их быти боги, не сильным им сущым ни прю разсудити, ни добра сотворити человеком.</p>
<p>Разумевше убо, яко не суть бози, не бойтеся их.</p>
<p>Ни царей бо прокленут, ниже благословят.</p>
<p>Знамения же на небеси и во языцех не покажут: ни просветят яко солнце, ни осветят яко луна.</p>
<p>Зверие лучше их суть, иже могут, избеге под кров, себе пользовати.</p>
<p>Ни единым убо образом есть нам яве, яко суть бози: темже не бойтеся их.</p>
<p>Якоже бо во овощнице пужало ничесоже хранит, такожде и бози их суть древяни и каменни, и посребрени и позлащени.</p>
<p>Тем же образом и хвраст, иже во ограде, на немже вся птицы седают: такожде и мертвецу повержену во тме подобни суть бози их, древяни, позлащени и посребрени.</p>
<p>От багряницы, (в нюже одеяни,) и от мрамора, иже на них плеснивеет, познайте, яко не суть бози: тии бо последи изядени будут от червия и будут во укоризну во стране.</p>
<p>Лучше убо есть человек праведен не имеяй кумиров, будет бо далече от укоризны.</p>
