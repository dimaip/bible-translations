<h4>1</h4>
<p>1 Всяка премудрость от Господа и с ним есть во век.</p>
<p>2 Песка морскаго, и капли дождевныя, и дни века кто изочтет?</p>
<p>3 Высоту небесе и широту земли, и бездну и премудрость кто изследит?</p>
<p>4 Прежде всех создася премудрость, и разум мудрости от века.</p>
<p>5 Источник премудрости слово Божие в вышних, и шествия ея заповеди вечныя.</p>
<p>6 Корень премудрости кому открыся? и коварства ея кто разуме?</p>
<p>7 Един есть премудр, страшен зело, седяй на престоле своем, Господь.</p>
<p>8 Сам созда ю, и виде, и сочте ю,</p>
<p>9 и излия ю на вся дела своя,</p>
<p>10 со всякою плотию по даянию своему, и дарова ю любящым его.</p>
<p>11 Страх Господень слава и похвала, и веселие и венец радости.</p>
<p>12 Страх Господень возвеселит сердце и даст веселие и радость и долгоденствие.</p>
<p>13 Боящемуся Господа благо будет на последок, и в день скончания своего обрящет благодать. Страх Господень дар от Господа и на стезях любления поставляет.</p>
<p>14 Любление Господа преславная премудрость, и имже является, разделяет себе в ведение его.</p>
<p>15 Начало премудрости боятися Господа, и с верными в ложеснех создася им: с человеки основание века угнезди и с семенем их уверится.</p>
<p>16 Исполнение премудрости еже боятися Господа, и упоит их от плодов ея:</p>
<p>17 весь дом их исполнит желаний своих и сосуды от жит ея.</p>
<p>18 Венец мудрости страх Господень, возцветаяй мир и здравие изцеления: обоя же суть дары Божии, и разширяет веселие любящым его.</p>
<p>19 И виде и сочте ю: художество и ведение разума одожди, и славу держащих ю вознесе.</p>
<p>20 Корень премудрости еже боятися Господа, и ветви ея долгоденствие.</p>
<p>21 Страх Господень отреяет грехи: пребываяй же в нем отвращает гнев.</p>
<p>22 Не может ярость неправедная оправдитися: устремление бо ярости его падение ему.</p>
<p>23 До времене стерпит долготерпеливый, и последи воздаст ему веселие:</p>
<p>24 до времене скрыет словеса своя, и устне верных исповедят разум его.</p>
<p>25 В сокровищих премудрости притча ведения: мерзость же грешнику Богочестие.</p>
<p>26 Возжелев премудрости, соблюди заповеди, и Господь подаст ю тебе:</p>
<p>27 премудрость бо и наказание страх Господень, и благоволение его вера и кротость.</p>
<p>28 Не сумневайся о страсе Господни и не приступи к нему сердцем раздвоеным.</p>
<p>29 Не лицемерствуй пред усты человеческими и устнам твоим вонми.</p>
<p>30 Не возносися, да не падеши и наведеши души твоей безчестие, и открыет Господь тайная твоя и посреде сонма низложит тя: яко не приступил еси во истине ко страху Господню, и сердце твое исполнено лукавства.</p>
<h4>2</h4>
<p>1 Чадо, аще приступаеши работати Господеви Богу, уготови душу твою во искушение:</p>
<p>2 управи сердце твое и потерпи, и не скор буди во время наведения:</p>
<p>3 прилепися ему и не отступи, да возрастеши на последок твой.</p>
<p>4 Все елико аще нанесено ти будет, приими и во изменении смирения твоего долготерпи:</p>
<p>5 яко во огни искушается злато, и человецы приятни в пещи смирения.</p>
<p>6 Веруй ему, и заступит тя, и управи пути твоя и уповай нань.</p>
<p>7 Боящиися Господа, пождите милости его и не уклонитеся, да не падете.</p>
<p>8 Боящиися Господа, веруйте ему, и не имать отпасти мзда ваша.</p>
<p>9 Боящиися Господа, надейтеся на благая и на веселие века и милости.</p>
<p>10 Воззрите на древния роды и видите, кто верова Господеви и постыдеся? или кто пребысть во страсе его и оставися? или кто призва его, и презре и?</p>
<p>11 Зане щедр и милостив Господь, и оставляет грехи, и спасает во время скорби.</p>
<p>12 Горе сердцам страшливым и рукам ослабленым, и грешнику ходящу на две стези.</p>
<p>13 Горе сердцу ослаблену, яко не верует: сего ради покровено не будет.</p>
<p>14 Горе вам погубльшым терпение: и что сотворите, егда посетит Господь?</p>
<p>15 Боящиися Господа не сумневаются о глаголголех его, и любящии его сохранят пути его.</p>
<p>16 Боящиися Господа поищут благоволения его, и любящии его исполнятся закона.</p>
<p>17 Боящиися Господа уготовят сердца своя и пред ним смирят душы своя, (глаголюще:)</p>
<p>18 да впадем в руце Господни, а не в руце человечески, яко бо величество его, тако и милость его.</p>
<h4>3</h4>
<p>1 Мене отца послушайте, чада, и сице творите, да спасетеся:</p>
<p>2 Господь бо прослави отца на чадех и суд матере утверди на сынех.</p>
<p>3 Чтый отца очистит грехи,</p>
<p>4 и яко сокровищствуяй прославляяй матерь свою.</p>
<p>5 Чтый отца возвеселится о чадех и в день мольбы своея услышан будет.</p>
<p>6 Прославляяй отца долгоденствовати будет, и послушаяй Господа упокоит матерь свою.</p>
<p>7 Бояйся Господа почтит отца и яко владыкам послужит родившым его.</p>
<p>8 Делом и словом чти отца твоего и матерь, да найдет ти благословение от них.</p>
<p>9 Благословение бо отчее утверждает домы чад, клятва же матерня искореняет до основания.</p>
<p>10 Не славися в безчестии отца твоего, несть бо ти слава отчее безчестие:</p>
<p>11 слава бо человеку от чести отца его, и поношение чадом мати в безславии.</p>
<p>12 Чадо, заступи в старости отца твоего и не оскорби его в животе его:</p>
<p>13 аще и разумом оскудевает, прощение имей и не обезчести его всею крепостию твоею.</p>
<p>14 Милость бо отча не забвена будет, и противу грехов присозиждется тебе:</p>
<p>15 в день скорби твоея воспомянет тя: якоже лед от зноя, тако растают греси твои.</p>
<p>16 Коль хулен оставляяй отца, и проклят Господем раздражаяй матерь свою.</p>
<p>17 Чадо, в кротости дела твоя препровождай, и человеком приятным возлюблен будеши.</p>
<p>18 Елико велик еси, толико смиряйся, и пред Господем обрящеши благодать.</p>
<p>19 Мнози суть высоцы и славни: но кротким открываются тайны,</p>
<p>20 яко велия сила Господня, и смиренными славится.</p>
<p>21 Вышших себе не ищи и крепльших себе не испытуй.</p>
<p>22 Иже ти повеленна, сия разумевай: несть бо ти потреба тайных.</p>
<p>23 Во избытцех дел твоих не любопытствуй: вящшая бо разума человеческаго показана ти суть:</p>
<p>24 многи бо прельсти мнение их, и мнение лукавно погуби мысль их.</p>
<p>25 И любяй бедство впадет в не:</p>
<p>26 сердце жестоко озлобится на последок:</p>
<p>27 сердце жестоко отяготится болезньми, и грешник приложит грехи на грехи.</p>
<p>28 В наведении величаваго несть изцеления: сад бо лукавствия вкоренися в нем.</p>
<p>29 Сердце разумиваго уразумеет притчу, и ухо слышателя вожделение премудраго.</p>
<p>30 Огнь горящь угасит вода, и милостыня очистит грехи.</p>
<p>31 Воздаяй благодати помнимь бывает по сих и во время падения своего обрящет утверждение.</p>
<h4>4</h4>
<p>1 Чадо, живота нищаго не лиши и не отвращай очес от просящаго,</p>
<p>2 души алчущия не оскорби и не разгневай мужа в нищете его,</p>
<p>3 сердца раздраженаго не превозмути и не продолжай даяния требующему,</p>
<p>4 раба скорбяща не отрей и не отврати лица твоего от нищаго,</p>
<p>5 от требующаго не отврати очес и не даждь места человеку кляти тя:</p>
<p>6 кленущаго бо тя в горести души своея мольбу услышит сотворивый его.</p>
<p>7 Приятна соборищу твори себе и князю смиряй главу твою,</p>
<p>8 приклони ухо твое к нищему и отвещай ему мирная в кротости,</p>
<p>9 изми обидимаго из руки обидящаго и не малодушествуй, егда судиши,</p>
<p>10 буди сирым яко отец и вместо мужа матери их:</p>
<p>11 и будеши яко сын вышняго, и возлюбит тя паче неже мати твоя.</p>
<p>12 Премудрость сыны своя вознесе и заступает ищущих ея:</p>
<p>13 любяй ю любит жизнь, и утренюющии к ней исполнятся веселия:</p>
<p>14 держайся ея наследит славу, и идеже входит, благословит его Господь:</p>
<p>15 служащии ей послужат святому, и любящих ю любит Господь:</p>
<p>16 слушаяй ея судити имать языки, и внимаяй ей вселится надеявся.</p>
<p>17 Аще уверуеши, наследиши ю, и во одержании будут роды его:</p>
<p>18 яко стропотно ходит с ним в первых, боязнь же и страх наведет нань</p>
<p>19 и помучит его в наказании своем, дондеже веру имет души его и искусит его во оправданиих своих,</p>
<p>20 и паки возвратится прямо к нему и возвеселит его</p>
<p>21 и открыет ему тайны своя:</p>
<p>22 аще заблудит, оставит его и предаст его в руце падения его.</p>
<p>23 Блюди время и хранися от лукаваго,</p>
<p>24 и о души твоей не постыдися:</p>
<p>25 есть бо стыд наводяй грех, и есть стыд слава и благодать.</p>
<p>26 Не приими лица на душу твою и не срамляйся о падении твоем.</p>
<p>27 Не возбрани словесе во время спасения:</p>
<p>28 в словеси бо познана будет премудрость, и наказание в глаголех языка.</p>
<p>29 Не пререкай противу истины и о ненаказании твоем срамляйся:</p>
<p>30 не стыдися исповедати грехи твоя и не воспящай быстрины речныя.</p>
<p>31 И не подстелися мужу бую и не обинися лица сильнаго.</p>
<p>32 Даже до смерти подвизайся о истине, и Господь Бог поборет по тебе.</p>
<p>33 Не буди скор языком твоим, ленив же и слаб в делех твоих.</p>
<p>34 Не буди яко лев в дому твоем и жестоконеистов в рабех твоих.</p>
<p>35 Не буди рука твоя простерта на взятие, а на отдаяние согбена.</p>
<h4>5</h4>
<p>1 Не уповай на имения твоя и не и рцы: доволна ми суть.</p>
<p>2 Не последуй души твоей и крепости твоей, еже ходити в похотех сердца твоего,</p>
<p>3 и не рцы: кто мя преможет? Господь бо мстяй отмстит ти.</p>
<p>4 Не рцы: согреших, и что ми бысть? Господь бо есть долготерпелив.</p>
<p>5 О очищении безстрашен не буди, прилагати грехи на грехи,</p>
<p>6 не рцы: щедрота его многа есть, множество грехов моих очистит:</p>
<p>7 милость бо и гнев у него, и на грешницех почиет ярость его.</p>
<p>8 Не медли обратитися ко Господу и не отлагай день от дне:</p>
<p>9 внезапу бо изыдет гнев Господень, и во время мести погибнеши.</p>
<p>10 Не уповай на имения неправедна: ни чимже бо упользуют в день наведения.</p>
<p>11 Не вей себе всяким ветром и не ходи всяким путем: сице грешник двоязычен.</p>
<p>12 Буди утвержден в разуме твоем, и едино буди слово твое.</p>
<p>13 Буди скор в слушании твоем, и с долготерпением отвещавай ответ.</p>
<p>14 Аще есть в тебе разум, отвещай искреннему: аще же ни, то буди рука твоя на устех твоих.</p>
<p>15 Слава и безчестие в беседе и язык человечь падение ему.</p>
<p>16 Не слови шепотник и языком твоим не уловляй:</p>
<p>17 на тати бо студ есть и зазор лукав над двоязычным.</p>
<p>18 О велице и о мале не неразумевай.</p>
<h4>6</h4>
<p>1 И вместо друга не буди враг, имя бо лукаво студ и поношение наследит: сице грешник двоязычен.</p>
<p>2 Не возноси себе советом души твоея, да не расхищена будет аки юнец душа твоя:</p>
<p>3 листвие твое пояси и плоды твоя погубиши и оставиши себе яко древо сухо.</p>
<p>4 Душа лукава погубит стяжавшаго ю и порадование врагом сотворит его.</p>
<p>5 Гортань сладок умножит други своя, и язык доброглаголив умножит добры беседы.</p>
<p>6 Мирствующии с тобою да будут мнози, советницы же твои един от тысящ.</p>
<p>7 Аще стяжеши друга, во искушении стяжи его и не скоро уверися ему:</p>
<p>8 есть бо друг во время свое и не пребудет во время скорби твоея,</p>
<p>9 и есть друг пременяяйся во врага и свар поношения твоего открыет,</p>
<p>10 и есть друг общник трапезам и не пребудет во время скорби твоея:</p>
<p>11 и во благих твоих будет якоже ты и на рабы твоя дерзнет:</p>
<p>12 аще смирен будеши, будет на тя и от лица твоего скрыется.</p>
<p>13 От врагов твоих отлучися и от другов твоих внимай.</p>
<p>14 Друг верен кров крепок: обретый же его обрете сокровище.</p>
<p>15 Другу верну несть измены, и несть мерила доброте его.</p>
<p>16 Друг верен врачевание житию, и боящиися Господа обрящут его.</p>
<p>17 Бояйся Господа управляет дружбу свою, якоже бо сам, тако и искренний его.</p>
<p>18 Чадо, от юности твоея избери наказание, и даже до седин обрящеши премудрость.</p>
<p>19 Якоже оряй и сеяй приступи к ней и жди благих плодов ея:</p>
<p>20 в делании бо ея мало потрудишися и скоро ясти будеши плоды ея.</p>
<p>21 Коль стропотна есть зело ненаказанным, и не пребудет в ней безумный:</p>
<p>22 якоже камень искушения крепок будет на нем, и не замедлит отврещи ея.</p>
<p>23 Премудрость бо по имени ея есть и не многим есть явна.</p>
<p>24 Слыши, чадо, и приими волю мою, и не отвержи совета моего:</p>
<p>25 и введи нозе твои во оковы ея и в гривну ея выю твою:</p>
<p>26 подложи рамо твое и носи ю, и не гнушайся узами ея:</p>
<p>27 всею душею твоею приступи к ней и всею силою твоею соблюди пути ея.</p>
<p>28 Изследи и взыщи, и познана ти будет, и емься за ню не остави ея:</p>
<p>29 на последок бо обрящеши покой ея, и обратится тебе на веселие.</p>
<p>30 И будут ти пута ея на покой крепости и гривны ея на одеяние славы.</p>
<p>31 Красота бо злата есть на ней, и узы ея извитие иакинфово:</p>
<p>32 во одежду славы облечешися ею, и венец радости возложиши на ся.</p>
<p>33 Аще восхощеши, чадо, наказан будеши, и аще вдаси душу твою, хитр будеши:</p>
<p>34 аще возлюбиши слушати, приимеши, и аще приклониши ухо твое, премудр будеши.</p>
<p>35 Во множестве старейшин ставай, и аще кто премудр, тому прилепися. всяку повесть Божественную восхощи слышати, и притчи разума да не убежат тебе.</p>
<p>36 Аще узриши разумна, утренюй к нему, и степени дверий его да трет нога твоя.</p>
<p>37 Размышляй в повелениих Господних и в заповедех его поучайся присно: той утвердит сердце твое, и желание премудрости дано ти будет.</p>
<h4>7</h4>
<p>1 Не твори зла, и не постигнет тя зло:</p>
<p>2 отступи от неправды, и уклонится от тебе.</p>
<p>3 Сыне, не сей на браздах неправды и не имаши пожати их седмерицею.</p>
<p>4 Не проси у Господа владычества, ниже от царя седалища славы.</p>
<p>5 Не оправдай себе пред Богом и пред царем не мудрися.</p>
<p>6 Не ищи, да будеши судия, егда не возможеши отяти неправды: да не когда убоишися лица сильнаго и положиши соблазн в правости твоей.</p>
<p>7 Не согрешай во множестве града и не низлагай себе в народе.</p>
<p>8 Не свяжи дважды греха, и во единем бо не неповинен будеши.</p>
<p>9 Не рцы: на множество даров моих воззрит, и приносящу ми Богу вышнему, приимет.</p>
<p>10 Не малодушествуй в молитве твоей и милостыню творити не презри.</p>
<p>11 Не ругайся человеку сущу в горести души его: есть бо смиряяй и возносяй.</p>
<p>12 Не ори лжи на брата твоего, ниже другу тожде твори.</p>
<p>13 Не восхощи лгати всякия лжи: учащение бо ея не на благо.</p>
<p>14 Не буди велеречив во множестве старец и не повтори слова в молитве твоей.</p>
<p>15 Не возненавиди труднаго дела и земледелия от вышняго создана.</p>
<p>16 Не привменяй себе ко множеству грешников.</p>
<p>17 Смири душу твою зело.</p>
<p>18 Помяни, яко гнев не замедлит,</p>
<p>19 понеже месть нечестиваго огнь и червь.</p>
<p>20 Не измени друга ни на что, ни брата присна на злате софирстем.</p>
<p>21 Не отступай от жены премудры и благи, ибо благодать ея паче злата.</p>
<p>22 Не озлоби раба делающа во истине, ниже наемника вдающа душу свою.</p>
<p>23 Раба разумива да любит душа твоя, и не лиши его свободы.</p>
<p>24 Есть ли ти скот, призирай его, и аще ти будет потребен, да пребудет ти.</p>
<p>25 Суть ли ти чада, накажи я и преклони от юности выю их.</p>
<p>26 Суть ли ти дщери, внимай телу их и не являй веселаго к ним лица твоего.</p>
<p>27 Выдай дщерь, и будеши совершивый дело велико: и мужеви разумиву даждь ю.</p>
<p>28 Есть ли ти жена по души, не изжени ея.</p>
<p>29 Всем сердцем твоим прославляй отца твоего и матерних болезней не забуди:</p>
<p>30 помяни, яко тема рожден еси, и что има воздаси, якоже она тебе?</p>
<p>31 Всею душею твоею благоговей Господеви и иереи его чти.</p>
<p>32 Всею силою (твоею) возлюби сотворшаго тя и служителей его не остави.</p>
<p>33 Бойся Господа и прослави иереа, и даждь часть ему, якоже заповедано ти:</p>
<p>34 начатки, и о согрешении, и даяние мышцей, и жертву святыни, и начаток святых.</p>
<p>35 И нищему простри руку твою, да совершится благословение твое.</p>
<p>36 Благодать даяния пред всяким живым (да будет), и над мертвецем не возбрани благодати.</p>
<p>37 Не устраняйся от плачущих и с сетующими сетуй.</p>
<p>38 Не ленися посещати боляща: сими бо возлюблен будеши.</p>
<p>39 Во всех словесех твоих поминай последняя твоя, и во веки не согрешиши.</p>
<h4>8</h4>
<p>1 Не сварися с человеком сильным, и да не когда впадеши в руце его.</p>
<p>2 Не тяжися с человеком богатым, да не когда отяготит ти меру:</p>
<p>3 многих бо погуби злато, и сердца царская преклони.</p>
<p>4 Не сварися с человеком язычным и не накладай на огнь его дров.</p>
<p>5 Не играй с ненаказанным, да не приимут безчестия прародителие твои.</p>
<p>6 Не поноси человеку обращающуся от греха: помяни, яко вси есмы во епитимиах.</p>
<p>7 Не безчести человека в старости его: ибо и ты сам состареешися.</p>
<p>8 Не радуйся о мертвеце бывшем враждебнейшем тебе: помяни, яко вси умираем.</p>
<p>9 Не презри повести премудрых и в притчах их живи:</p>
<p>10 яко от них навыкнеши наказанию и служити вельможам удобно.</p>
<p>11 Не отступай от повести старцев: ибо тии навыкоша от отец своих:</p>
<p>12 яко от них навыкнеши разуму и во время потребно дати ответ.</p>
<p>13 Не возгнещай углия грешнику, да не сгориши огнем пламене его.</p>
<p>14 Не востани на лице досадителево, да не приседит яко наветник устом твоим.</p>
<p>15 Взаим не дай человеку крепльшу тебе, и аще даси, буди якоже погубивый.</p>
<p>16 Не поручайся выше силы твоея: и аще поручишися, яко воздаяй пецыся.</p>
<p>17 Не сварися со судиею: по разсуждению бо его будут судити ему.</p>
<p>18 С дерзым не ходи на путь, яко да не отяготится на тя: той бо сотворит по воли своей, и с буйством его погибнеши.</p>
<p>19 С яростивым не сварися и не иди с ним сквозе пустыню: пред очима бо его кровь яко ничтоже есть, и идеже несть помощи, тамо низложит тя.</p>
<p>20 С буим совета не твори: не возможет бо слова удержати.</p>
<p>21 Пред чужим не твори тайнаго: не веси бо, что родит ти.</p>
<p>22 Всякому человеку не являй сердца твоего, да не воздаст ти благодати ложныя.</p>
<h4>9</h4>
<p>1 Не ревнуй жене недра твоего, ниже научи на тебе самаго учению лукаву.</p>
<p>2 Не даждь жене души твоея, еже превзыти ей над крепость твою.</p>
<p>3 Не сретай жены блудницы, да не како впадеши в сети ея.</p>
<p>4 К спевающей не примешайся, да не како увязнеши в начинаниих ея.</p>
<p>5 Девы не назирай, да не когда соблазнишися в красоте ея.</p>
<p>6 Не даждь блудницам души твоея, да не погубиши наследия твоего.</p>
<p>7 Не обзирай стогн града и в пустых его не заблуждай.</p>
<p>8 Отврати око твое от жены красныя и не назирай чуждыя доброты:</p>
<p>9 добротою женскою мнози прельстишася, и от сея похоть яко огнь разгарается.</p>
<p>10 С мужатицею отнюд не седи и не медли с нею в вине:</p>
<p>11 да не когда приклонится душа твоя на ню, и духом твоим поползнешися в пагубу.</p>
<p>12 Не оставляй друга стараго, новый бо несть точен ему:</p>
<p>13 вино новое друг нов: аще обетшает, с веселием испиеши его.</p>
<p>14 Не ревнуй славе грешника: не веси бо, кое будет превращение его.</p>
<p>15 Не соизволи изволением нечестивых: помяни, яко даже до ада не оправдятся.</p>
<p>16 Далече отступи от человека, иже имать власть убивати, и не убоишися страха смертна:</p>
<p>17 и аще приступиши, не согрешай, да не отимет живота твоего:</p>
<p>18 познавай, яко посреде сетей минуеши и по забралом града ходиши.</p>
<p>19 По крепости твоей разсмотряй искренняго и со премудрыми советуй.</p>
<p>20 С разумивыми буди размышление твое, и вся повесть твоя в законе вышняго.</p>
<p>21 Мужие праведнии да вечеряют с тобою, и во страсе Господни буди хвала твоя.</p>
<p>22 От руки художников дело похвалено бывает, и вождь людий премудр в словеси своем.</p>
<p>23 Страшен во граде своем муж язычен, и дерзый в словеси своем возненавиден будет.</p>
<h4>10</h4>
<p>1 Премудр судия наказует люди своя, и владычество разумиваго благочинно будет.</p>
<p>2 Якоже судия людий своих, тако и слузи его, и якоже владыка града, тако и вси живущии в нем.</p>
<p>3 Царь ненаказаный погубит люди своя: и град населится премудростию сильных.</p>
<p>4 В руце Господни власть земли, и потребнаго воздвигнет во время на ней.</p>
<p>5 В руце Господни благое шествие мужа, и на лицы книжника возложит славу свою.</p>
<p>6 Во всяцей неправде не держи гнева на искренняго и не твори ни коего в делех досаждения.</p>
<p>7 Возненавидена пред Богом и человеки гордыня и от обоих сотворит неправедная.</p>
<p>8 Царство от языка в язык преводится, ради неправды и досаждения и имений льстивых.</p>
<p>9 Почто гордится земля и пепел?</p>
<p>10 Яко в животе извергох утробу его.</p>
<p>11 Долгую болезнь отсецает врачь:</p>
<p>12 и царь днесь, а утро умрет.</p>
<p>13 Ибо егда умрет человек, наследит гады и звери и червие.</p>
<p>14 Начало гордыни человеку отступление от Господа, и егда от сотворшаго и отвращается сердце его:</p>
<p>15 яко начало греха гордыня, и держай ю изрыгнет скверну.</p>
<p>16 Сего ради обезслави Господь в наведениих зол и низврати их до конца:</p>
<p>17 престолы князей низложи Господь и посади кроткия вместо их,</p>
<p>18 корения языков гордых исторже Господь и насади смиренныя вместо их,</p>
<p>19 страны языков низврати Господь и погуби их до основания земли,</p>
<p>20 изсуши от них и погуби их и потреби от земли память их.</p>
<p>21 Не создана бысть человеком гордыня, ни гнев ярости рождением жен.</p>
<p>22 Семя честное кое? семя человеческое. семя честное кое? боящиися Господа.</p>
<p>23 Семя безчестное кое? семя человеческое. семя безчестное кое? преступающии заповеди.</p>
<p>24 Посреде братии старейшина их честен, и боящиися Господа пред очима его.</p>
<p>25 Богат и славен и нищь, похвала их страх Господень.</p>
<p>26 Неправедно есть укоряти нища разумива, и не подобает славити мужа грешника.</p>
<p>27 Вельможа и судия и сильный славни будут, и несть от них ни един вящший боящагося Господа.</p>
<p>28 Рабу разумиву свободнии послужат, и муж хитр не поропщет наказуемь.</p>
<p>29 Не мудрися творити дела своего, и не слави себе во время туги твоея.</p>
<p>30 Лучше делаяй и изюбилуяй во всем, неже славяйся и лишаяйся хлеба.</p>
<p>31 Чадо, кротостию прослави душу твою и даждь ей честь по достоинству ея.</p>
<p>32 Согрешающаго на душу свою кто оправдит? и кто прославит безчествующа живот свой?</p>
<p>33 Нищий славимь есть вежества ради своего, и богатый славимь есть богатства ради своего.</p>
<p>34 Прославляемый же в нищете, а в богатстве кольми паче? безславный же в богатстве, а в нищете кольми паче?</p>
<h4>11</h4>
<p>1 Премудрость смиреннаго вознесет главу его и посреде вельмож посадит его.</p>
<p>2 Не похвали человека во красоте его, и не буди ти мерзок человек видением своим.</p>
<p>3 Мала есть в пернатых пчела, и начаток сладостей плод ея.</p>
<p>4 Во одеянии риз не похвалися и в день славы не превозносися: яко дивна дела Господня и тайна дела его пред человеки.</p>
<p>5 Мнози мучителие седоша на земли, нечаемый же увязеся венцем.</p>
<p>6 Мнози сильнии укорени быша зело, и славнии предани быша в руки инех.</p>
<p>7 Первее неже испытаеши, не порицай, уразумей прежде и тогда запрещай.</p>
<p>8 Прежде неже услышиши, не отвещавай, и не влагайся в среду беседы.</p>
<p>9 О вещи, яже ти несть на потребу, не тяжися, и на суде грешников не седай.</p>
<p>10 Чадо, деяния твоя да не будут о мнозе: аще умножиши, не будеши неповинен, и аще се гониши, не постигнеши, и не утечеши бежащь.</p>
<p>11 Есть труждаяйся и потяся и тщася, и толико паче лишается.</p>
<p>12 Есть слаб и требуяй заступления, лишаяйся силы, и нищетою изюбилует:</p>
<p>13 и очи Господни призреста ему во благая, и воздвиже и от смирения его, и вознесе главу его, и дивишася о нем мнози.</p>
<p>14 Благая и злая, живот и смерть, нищета и богатство от Господа суть.</p>
<p>15 Даяние Господне пребывает благочестивым, и благоволение его благопоспешится во век.</p>
<p>16 Есть богатяйся удержанием и скупостию своею, и сия часть мзды его,</p>
<p>17 внегда рещи ему: обретох покой и ныне ям от благ моих.</p>
<p>18 И не весть, кое время приидет, и оставит я инем, и умрет.</p>
<p>19 Стой в завете твоем и пребывай в нем, и в деле твоем обетшай.</p>
<p>20 Не дивися делом грешника, веруй же Господеви и пребывай в труде твоем:</p>
<p>21 яко удобно есть пред очима Господнима внезапу обогатити нищаго.</p>
<p>22 Благословение Господне на мзде благочестиваго, и в час скор процветет благословение его.</p>
<p>23 Не рцы: кая ми потреба есть, и кая отныне будут ми благая?</p>
<p>24 Не рцы: доволна ми суть, и чим отселе озлоблен буду?</p>
<p>25 В день благих забвение злых, в день же злых не воспомянутся благая:</p>
<p>26 яко удобно есть пред Богом, в день смерти воздати человеку по делом его.</p>
<p>27 Озлобление времене забытие творит сладости, и в скончании человека открытие дел его.</p>
<p>28 Прежде смерти не блажи ни когоже, и в чадех своих познан будет муж.</p>
<p>29 Не всякаго человека вводи в дом твой: многи бо суть козни льстиваго.</p>
<p>30 Якоже рябка уловленая в клетце (обглядает), тако сердце гордаго, и якоже соглядник назирает падения:</p>
<p>31 доброе бо на зло обращая, подсаду творит и на добрыя детели возложит порок.</p>
<p>32 От искры огненныя умножается углие, и человек грешник на кровь приседит.</p>
<p>33 Блюдися от злодея, зло бо содевает, да не когда порок даст ти во век.</p>
<p>34 Всели чуждаго в дом твой, и развратит тя мятежем и чужда тя сотворит от твоих ти.</p>
<h4>12</h4>
<p>1 Аще добро твориши, разумей, кому твориши, и будет благодать благим твоим.</p>
<p>2 Добро сотвори благочестивому, и обрящеши воздаяние, и аще не от него, то от вышняго.</p>
<p>3 Не будет добро прилежащему во злых и не подающему милостыни.</p>
<p>4 Даждь благочестивому и не заступай грешника.</p>
<p>5 Добро сотвори смиренному и не даждь нечестивому: возбрани хлебы твоя и не даждь ему, да не теми тя преможет:</p>
<p>6 сугуба бо зла обрящеши во всех благих, яже аще сотвориши ему: яко и вышний возненавиде грешники и нечестивым воздаст месть.</p>
<p>7 Даждь благому и не заступай грешника.</p>
<p>8 Не познан будет во благих друг и не скрыется во злых враг.</p>
<p>9 Егда во благих будет муж, врази его во печали суть, во злых же его и друг разлучится.</p>
<p>10 Не ими веры врагу твоему во веки: якоже бо медь ржавеет, тако и злоба его:</p>
<p>11 и аще смирится и пойдет поникнув, настави душу твою и хранися от него, и будеши ему яко очищено зерцало, и уразумееши, яко не до конца оторжаве:</p>
<p>12 не постави его при себе, да не когда изринув тя станет на месте твоем: не посади его одесную себе, да не поищет когда седалища твоего, и на последок уразумееши словеса моя и о глаголех моих умилишися.</p>
<p>13 Кто помилует обаянника змием усекнена и всех приступающих ко зверем? такожде ходящаго с мужем грешником и примешающагося грехом его:</p>
<p>14 час с тобою пребудет, и аще уклонишися, не стерпит.</p>
<p>15 Устнама своима усладит враг, и много пошепчет и речет добро глаголя: очима своима прослезится, а сердцем своим усоветует вринути тя в ров, и егда обрящет время, не насытится крове.</p>
<p>16 Аще срящут тя злая, ту обрящеши его первее себе,</p>
<p>17 и яко помагаяй подсечет пяту твою:</p>
<p>18 покивает главою своею и восплещет рукама своима, и много пошепчет и изменит лице свое.</p>
<h4>13</h4>
<p>1 Касаяйся смоле очернится, и приобщаяйся гордому точен ему будет.</p>
<p>2 Бремене паче себе не воздвижи, и крепльшу и богатейшу себе не приобщайся.</p>
<p>3 Кое причастие горнцу с котлом? сей приразится, и той сокрушится.</p>
<p>4 Богатый обиду сотвори, и сам приразгневася: нищий же обидимь бысть, и сам приумолится.</p>
<p>5 Аще потребен будеши, употребляет тя: аще же лишен будеши, оставит тя.</p>
<p>6 Аще имаши, поживет с тобою и истощит тя, сам же не поболит.</p>
<p>7 Аще востребует тя, прельстит тя и возсмееттися и даст ти надежду, возглаголет ти добре</p>
<p>8 и речет ти: есть ли ти что потребно? и посрамит тя брашном своим, дондеже истощит тя дващи или трищи, и на последок поругаеттися.</p>
<p>9 Потом узрит тя и оставит тя и главою своею покивает на тя.</p>
<p>10 Внимай, да не заблудиши</p>
<p>11 и да не смиришися во веселии твоем.</p>
<p>12 Егда тя сильный призовет, отступай, и толико паче призовет тя.</p>
<p>13 Не приближайся, да не отриновен будеши, и не стой отдалече, да не забвен будеши.</p>
<p>14 Не належи беседовати с ним и не веруй множайшым словесем его: многою бо беседою искусит тя и яко смеяся испытает тайная твоя.</p>
<p>15 Немилостив есть не соблюдаяй словес и не пощадит (ослабити) озлобления твоего и уз.</p>
<p>16 Блюдися и внимай зело, яко с падением твоим ходиши:</p>
<p>17 слышай сия во сне твоем, бодрствуй.</p>
<p>18 Во всем житии люби Господа и призывай его во спасение твое.</p>
<p>19 Всяко животно любит подобное себе, и всяк человек искренняго своего:</p>
<p>20 всяка плоть по роду собирается, и подобному себе прилепится муж.</p>
<p>21 Кое общение волку со агнцем? тако грешнику со благочестивым.</p>
<p>22 Кий мир гиене со псом? и кий мир богатому со убогим?</p>
<p>23 Лов львов онагри в пустыни, такожде пажити богатым убозии.</p>
<p>24 Мерзость гордому смирение, сице мерзость богатому нищий.</p>
<p>25 Богат колебляйся подтверждается от другов: убогий же падый отреян будет от другов.</p>
<p>26 Богату поползнувшуся мнози заступницы, возглагола нелепая, и оправдаша его:</p>
<p>27 убогий поползнуся, и воспретиша ему, провеща разум, и не даша ему места.</p>
<p>28 Богатый возглагола, и вси умолчаша и слово его вознесоша даже до облак:</p>
<p>29 убогий возглагола, и реша: кто сей есть? и аще преткнется, низвратят его.</p>
<p>30 Добро есть богатство, в немже несть греха, и зла есть нищета во устех нечестиваго.</p>
<p>31 Сердце человеческо изменяет лице его, или на добро или на зло.</p>
<p>32 След сердца во благих лице веселое, и изобретение притчей размышление со трудом.</p>
<h4>14</h4>
<p>1 Блажен муж, иже не поползнуся устнама своима и не уязвися печалию греха.</p>
<p>2 Блажен, емуже не зазре душа его, и иже не спаде от надежды своея.</p>
<p>3 Мужеви скупому не лепо есть богатство, и человеку завидливу на что имение?</p>
<p>4 Собираяй от души своея инем собирает, и во благих его инии насладятся.</p>
<p>5 Иже себе зол, кому добр будет? и не возвеселится во имении своем.</p>
<p>6 Завидящаго себе самому несть злейша: и сие воздаяние злобы его.</p>
<p>7 Аще и добро творит, в забытии творит и на последок изявит злобу свою.</p>
<p>8 Лукав (есть) завидяй оком, отвращаяй лице и презираяй душы.</p>
<p>9 Око лихоимца не насыщается части, и обида лукаваго изсушает душу.</p>
<p>10 Око лукаво завидливо и о хлебе, и на трапезе своей скудно.</p>
<p>11 Чадо, якоже имаши, добро твори себе, и приношения Господеви достойно приноси:</p>
<p>12 помяни, яко смерть не замедлит, и завет адов не показан ти бысть.</p>
<p>13 Прежде неже умреши ты, добро твори другу и по силе твоей простри и даждь ему.</p>
<p>14 Не лишися от дне добра, и часть желания блага да не прейдет тебе.</p>
<p>15 Не инем ли оставиши притяжания твоя и труды твоя, в разделение жребия?</p>
<p>16 Даждь и возми, и освяти душу твою:</p>
<p>17 яко несть во аде взыскати сладости.</p>
<p>18 Всяка плоть яко риза обетшает, завет бо от века: смертию умреши.</p>
<p>19 Яко лист расплощаяся на древе часте, ов убо спадает, другий же прозябает: такожде и род плоти и крови, ов убо умирает, ов же родится.</p>
<p>20 Всякое дело гниющее изчезает, и делаяй е с ним отидет.</p>
<p>21 Блажен муж, иже во премудрости умрет и иже в разуме своем поучается святыни:</p>
<p>22 размышляяй пути ея в сердцы своем, и в сокровенных ея уразумится.</p>
<p>23 Изыди вслед ея яко изследник и на путех ея приседи.</p>
<p>24 Приницаяй сквозе оконца ея и при дверех ея послушает.</p>
<p>25 Обитаяй близ дому ея и вбиет кол в стены ея, поставит скинию свою вскрай ея и обитати будет во обители благих,</p>
<p>26 положит чада своя в покрове ея и под ветвьми ея водворится,</p>
<p>27 покрыется ею от зноя и во славе ея обитати будет.</p>
<h4>15</h4>
<p>1 Бояйся Господа сотворит сие, и держайся закона постигнет ю.</p>
<p>2 И срящет его яко мати, и яко жена девства приимет и:</p>
<p>3 ухлебит его хлебом разума и водою премудрости напоит и:</p>
<p>4 утвердится на ней и не преклонится, и до нея пристанет и не постыдится:</p>
<p>5 и вознесет его паче искренних его и посреде Церкве отверзет уста его:</p>
<p>6 веселие и венец радости и имя вечно наследит.</p>
<p>7 Не постигнут ея человецы неразумивии, и мужие грешнии не узрят ея:</p>
<p>8 далече есть от гордыни, и мужие лживии не имут помянути ея.</p>
<p>9 Не красна похвала во устех грешника, яко не от Господа послана бысть:</p>
<p>10 премудростию бо речена будет хвала, и Господь благопоспешит ей.</p>
<p>11 Не рцы, яко Господа ради отступих: ихже бо возненавиде, да не сотвориши.</p>
<p>12 Не рцы, яко сам мя прельсти: не требует бо мужа грешника.</p>
<p>13 Всяку мерзость возненавиде Господь, и несть любезна боящымся его.</p>
<p>14 Сам из начала сотвори человека и остави его в руце произволения его:</p>
<p>15 аще хощеши, соблюдеши заповеди и веру сотвориши благоволения.</p>
<p>16 Предложил ти огнь и воду, и на неже хощеши, простреши руку твою.</p>
<p>17 Пред человеком живот и смерть, и еже аще изволит, дастся ему.</p>
<p>18 Яко многа премудрость Господня: крепок силою и видяй вся:</p>
<p>19 и очи его на боящихся его, и той познает всяко дело человеческо.</p>
<p>20 Не заповеда ни единому же нечествовати и не даде ослабы ни единому не согрешати.</p>
<h4>16</h4>
<p>1 Не желай чад множества неключимых, ниже веселися о сынех нечестивых: егда умножатся, не веселися о них, аще несть страха Господня с ними.</p>
<p>2 Не веруй животу их и не належи на множество их:</p>
<p>3 лучше бо един праведник, нежели тысяща (грешник),</p>
<p>4 и умрети безчадному, нежели имети чада нечестива:</p>
<p>5 от единаго бо разумна населится град, колено же беззаконных запустеет.</p>
<p>6 Многа сицевая виде око мое, и крепльшая сих слыша ухо мое.</p>
<p>7 В соборищи грешных возгорится огнь, и во языце непокориве возгорится гнев.</p>
<p>8 Не умолен бысть (Бог) о древних исполинех, иже отступиша крепостию своею:</p>
<p>9 не пощаде о жилищи лотове, имиже возгнушася за гордыню их:</p>
<p>10 не помилова языка погибельнаго, вознесшагося во гресех своих,</p>
<p>11 и тако шесть сот тысящ пешцев, сошедшихся в жестосердии своем. И аще будет един жестоковыйный в людех, дивно есть сие, аще неповинен будет.</p>
<p>12 Милость бо и гнев у него, силен умолен быти и излияти гнев.</p>
<p>13 По мнозей милости его, тако много и обличение его: мужеви но делом его судит.</p>
<p>14 Не убежит хищением грешный, и терпение благовернаго не лишено будет.</p>
<p>15 Всяцей милостыни сотворит место: кийждо бо по делом своим обрящет.</p>
<p>16 Не рцы, яко от Господа скрыюся, еда свыше кто мя помянет?</p>
<p>17 в людех множайших не воспомянен буду, что бо есть душа моя в безчисленней твари?</p>
<p>18 се, небо и небо небесе Божия, бездна и земля посещением его подвигнутся:</p>
<p>19 вкупе горы и основания земли, егда воззрит на ня, трепетом стрясутся,</p>
<p>20 и о сих не размыслит сердце:</p>
<p>21 и пути его кто постигнет? и бурю юже не узрит человек, множайшая же дел его в сокровенных:</p>
<p>22 дела правды его кто возвестит? или кто стерпит? далече бо завет.</p>
<p>23 Умаляяйся сердцем размышляет сия, а муж безумен и заблуждаяй размышляет буяя.</p>
<p>24 Послушай мене, чадо, и научися ведения, и на словеса моя внимай сердцем твоим:</p>
<p>25 изявляю в мериле наказание и со испытанием возвещу ведение.</p>
<p>26 Судом Господним дела его из начала, и от сотворения его раздели части их:</p>
<p>27 украси во век дела своя, и начала их в роды их: ниже взалкаша, ниже утрудишася, и не престаша от дел своих.</p>
<p>28 Кийждо искренняго своего не оскорби,</p>
<p>29 и даже до века не воспротивятся глаголголу его.</p>
<p>30 И по сих Господь на землю призре и исполни ю от благ своих:</p>
<p>31 душа всякаго животна покры лице ея, и в ню возвращение их.</p>
<h4>17</h4>
<p>1 Господь созда от земли человека, и паки возврати его в ню.</p>
<p>2 Дни числа и время даде им, и даде им власть над сущими на ней.</p>
<p>3 Якоже они сами, облече их крепостию, и по образу своему сотвори я:</p>
<p>4 и положи страх его на всяцей плоти, еже властелствовати зверьми (и скоты) и птицами.</p>
<p>5 Помышление и язык и очи, уши и сердце даде им размышляти:</p>
<p>6 художеством разума исполни я и добрая и злая показа им.</p>
<p>7 Положил есть око свое на сердцах их, показати им величество дел своих,</p>
<p>8 да имя святыни его восхвалят и да поведают величества дел его.</p>
<p>9 Приложил им художество и закон живота даде в наследие им.</p>
<p>10 Завет вечный постави с ними и судбы своя показа им.</p>
<p>11 Величество славы видеша очеса их, и славу гласа их слыша ухо их.</p>
<p>12 И рече им: внемлите от всякия неправды. и заповеда им комуждо о искреннем.</p>
<p>13 Путие их пред ним выну, не укрыются от очию его.</p>
<p>14 Комуждо языку устроил вожда,</p>
<p>15 и часть Господня израиль есть.</p>
<p>16 Вся дела их яко солнце пред ним, и очи его выну на путех их:</p>
<p>17 не укрышася неправды их от него, и вси греси их пред Господем.</p>
<p>18 Милостыня мужа яко печать с ним, и благодать человечу яко зеницу соблюдет.</p>
<p>19 По сих востанет и воздаст им, и воздаяние их на главу их воздаст:</p>
<p>20 обаче кающымся дал есть возвращение и утеши изнемогающих терпением.</p>
<p>21 Обратися убо ко Господу и остави грехи:</p>
<p>22 помолися пред лицем и умали претыкания:</p>
<p>23 восходи к вышнему и отвратися от неправды, и зело возненавиди мерзость.</p>
<p>24 Вышняго кто восхвалит во аде, вместо живых и дающих исповедание?</p>
<p>25 От мертвеца яко ничто сущаго погибает исповедание:</p>
<p>26 живый же и здравый восхвалит Господа.</p>
<p>27 Коль велика милость Господня и очищение обращающымся к нему?</p>
<p>28 Не могут бо вся быти в человецех:</p>
<p>29 яко не безсмертен сын человеческий.</p>
<p>30 Что светлее солнца? и то изчезает: и зло помыслит плоть и кровь.</p>
<p>31 Силу высоты небесныя той сам назирает, человецы же вси земля и пепел.</p>
<h4>18</h4>
<p>1 Живый во веки созда вся обще. Господь един оправдится:</p>
<p>2 никтоже доволен исповести дел его,</p>
<p>3 и кто изследит величия его?</p>
<p>4 Державу величества его кто изочтет? и кто приложит исповедати милости его?</p>
<p>5 Не леть умалити, ниже приложити, и не леть изследити чудес Господних.</p>
<p>6 Егда скончает человек, тогда начинает, и егда престанет, тогда усумнится.</p>
<p>7 Что есть человек? и что потреба его? что благо его? и что зло его?</p>
<p>8 Число дний человеку много лет сто: яко капля морския воды и зерно песка, тако мало лет в день века.</p>
<p>9 Сего ради долготерпе Господь на них и излия на ня милость свою.</p>
<p>10 Виде и позна низвращение их, яко зло,</p>
<p>11 сего ради умножи милосердие свое.</p>
<p>12 Милость человеча на искренняго своего, милость же Господня на всяку плоть.</p>
<p>13 Обличаяй и наказуяй, и научаяй и обращаяй яко пастырь стадо свое:</p>
<p>14 приемлющих наказание милует и тщащихся о судбах его.</p>
<p>15 Чадо, во благих не даждь порока, и во всяцем даянии печали словес.</p>
<p>16 Не устудит ли зноя роса? тако лучше слово, нежели даяние.</p>
<p>17 Не се ли, слово паче даяния блага? обоя же у мужа благодатна.</p>
<p>18 Буй неблагодарно поносит, и даяние завидливаго истаевает очи.</p>
<p>19 Прежде неже возглаголеши, увеждь, и прежде недуга врачуйся:</p>
<p>20 прежде суда испытай себе и в час посещения обрящеши очищение:</p>
<p>21 прежде даже в недуг не впадеши, смирися, и во время грехов покажи обращение.</p>
<p>22 Не воспятися воздати обет благовременно и не ожидай даже до смерти оправдатися:</p>
<p>23 прежде даже не помолишися, уготови себе, и не буди яко человек искушая Господа.</p>
<p>24 Помяни гнев в день скончания и время мести во отвращении лица:</p>
<p>25 помяни время глада во время сытости, нищету и убожество в день богатства.</p>
<p>26 От утра до вечера изменяется время, и вся скора суть пред Господем.</p>
<p>27 Человек премудр во всем опасен будет и во днех грехов вонмет о согрешении.</p>
<p>28 Всяк разумив позна премудрость, и обретшему ю даст исповедание.</p>
<p>29 Разумнии в словесех, и тии умудришася и умножиша притчи испытны. воздержание души.</p>
<p>30 Вслед похотей твоих не ходи и от похотений своих возбраняйся:</p>
<p>31 аще даси души твоей благоволение желания, сотворит тя обрадование врагом твоим.</p>
<p>32 Не веселися о мнозей сладости и не связуйся союбщением ея.</p>
<p>33 Не буди нищь пиршествуяй от взаимства, и ничто ти будет в мешце.</p>
<h4>19</h4>
<p>1 Делатель пиянивый не будет богат, и уничижаяй малая по мале упадет.</p>
<p>2 Вино и жены превратят разумивых, и прилагаяйся любодейцам дерзший будет:</p>
<p>3 молие и червие наследят его, и душа дерзостная измется.</p>
<p>4 Емляй скоро веру легок сердцем, и согрешаяй на душу свою согрешает.</p>
<p>5 Веселяйся сердцем о злонравии обличен будет, противляяйся же похотем венчает живот свой.</p>
<p>6 Обуздаваяй язык тихомирно поживет, и ненавидяй велеречия умалит порок.</p>
<p>7 Словесе никогдаже повтори, и ничтоже тебе умалится.</p>
<p>8 На друга и на врага не поведай, и аще не будет тебе греха, не открывай:</p>
<p>9 слыша бо у тебе, и соблюдет тя, и во время возненавидит тя.</p>
<p>10 Слышал ли еси слово, да умрет с тобою: не убойся, не расторгнет тебе.</p>
<p>11 От лица словесе поболит буй, якоже раждающая от лица младенца.</p>
<p>12 Стрела вонзена в стегно плоти, тако слово во чреве буяго.</p>
<p>13 Обличи друга, егда еще не сотворил, и аще сотворил, да не приложит ктому:</p>
<p>14 обличи друга, негли не рече, и аще рече единожды, да не повторит:</p>
<p>15 обличи друга, многажды бо бывает навет.</p>
<p>16 Не всякому словеси емли веры.</p>
<p>17 Есть поползаяйся словом, а не душею: и кто не согреши языком своим?</p>
<p>18 Обличи искренняго своего прежде прещения, и даждь место закону вышняго. Всяка премудрость страх Господень, и во всяцей премудрости творение закона.</p>
<p>19 И несть премудрость ведение лукавства, и несть разума, идеже совет грешных.</p>
<p>20 Есть лукавство, и то мерзость, и есть безумен умаляяйся премудростию.</p>
<p>21 Лучше есть умаляяйся в разуме боязливый, нежели избыточествуяй мудростию и преступая закон.</p>
<p>22 Есть коварство испытно, и то неправедно, и есть развращаяй благодать извещати хотя суд.</p>
<p>23 Есть лукавствуяй поник чернотою, и внутренняя его исполнь льсти:</p>
<p>24 понича лицем и притворяяйся глух, идеже не познан бысть, предварит тя.</p>
<p>25 И аще немощию крепости возбранен будет согрешити, аще обрящет время, зло сотворит.</p>
<p>26 От зрака познан будет муж, и сретением лица познан будет умный.</p>
<p>27 Одеяние мужа и смех зубов и стопы человека возвестят, яже о нем.</p>
<p>28 Есть обличение, еже несть красно, и есть молчай, и той мудр.</p>
<h4>20</h4>
<p>1 Коль добро есть обличити, нежели яритися тайно: и исповедаяйся от умаления возбранен будет.</p>
<p>2 Коль добро обличенному явити покаяние:</p>
<p>3 сей бо вольнаго избежит греха.</p>
<p>4 Желание скопчо растлит ли девицу? такожде творяй нуждею суды.</p>
<p>5 Есть молчай обретаяйся премудр, и есть ненавидимь от многия беседы.</p>
<p>6 Есть молчай, не имать бо ответа: и есть молчай ведый время.</p>
<p>7 Человек премудр умолчит до времене: продерзый же и безумный превосходит время.</p>
<p>8 Умножаяй словеса мерзок будет, и восхищаяй власть возненавиден будет.</p>
<p>9 Есть благопоспешство во злых мужеви, и есть изобретение на умаление.</p>
<p>10 Есть даяние, еже ти не будет на пользу, и есть даяние, егоже отдание сугубо.</p>
<p>11 Есть умаление славы ради, и есть, иже от смирения вознесе главу.</p>
<p>12 Есть купуяй многая малым и возвращаяй я седмерицею.</p>
<p>13 Премудрый во словеси любезна сотворит себе: благодати же безумных излиются.</p>
<p>14 Даяние безумнаго не упользует ти, очи бо его вместо единаго мнози ко восприятию:</p>
<p>15 мало даст, а много поносити будет и отверзет уста своя яко проповедник: днесь взаим даст, а утро истяжет: ненавидимь человек таковый Господу и человеком.</p>
<p>16 Буй речет: несть ми друга и несть хвалы благим моим: ядущии хлеб мой льстиви языком.</p>
<p>17 Коликощи и колицы посмеются ему?</p>
<p>18 Поползновение на земли лучше неже от языка: тако падение злых со тщанием приидет.</p>
<p>19 Человек безблагодатен баснь безвременна: во устех ненаказанных присно будет.</p>
<p>20 От уст буяго отвержена будет притча: не имать бо ея рещи во время свое.</p>
<p>21 Есть возбраняемый согрешати от скудости, и в покои своем не умилится.</p>
<p>22 Есть погубляяй душу свою за стыд, и от лица безумна погубит ю.</p>
<p>23 Есть ради стыда обещаяйся другови, и приобрете его врага туне.</p>
<p>24 Порок зол человеку лжа, и во устех ненаказанных присно будет.</p>
<p>25 Уне есть тать, нежели присно лжай: оба же пагубу наследят.</p>
<p>26 Обычай человека лжива безчестие, и студ его присно с ним.</p>
<p>27 Премудрый словесы произведет себе, и человек мудрый угоден будет вельможам.</p>
<p>28 Делаяй землю вознесет стог свой, и угождаяй вельможам умилостивит о неправде (своей).</p>
<p>29 Мзда и дарове ослепляют очи премудрых, и якоже бразды на устех отвращают обличения.</p>
<p>30 Премудрость сокровена и сокровище не явлено, кая польза есть во обоих?</p>
<p>31 Лучше человек скрываяй буйство свое, нежели человек скрываяй премудрость свою.</p>
<h4>21</h4>
<p>1 Чадо, согрешил ли еси, не приложи ктому, и о преждних твоих помолися.</p>
<p>2 Якоже от лица змиина, бежи от греха: аще бо приступиши к нему, угрызнет тя:</p>
<p>3 зубы львовы зубы его, убивающии душы человечи.</p>
<p>4 Яко мечь обоюду остр всяко беззаконие, ране его несть изцеления.</p>
<p>5 Прещение и досаждение опустошат богатство: тако и дом гордых запустеет.</p>
<p>6 Моление нищаго из уст до ушию его, и суд его со тщанием грядет.</p>
<p>7 Ненавидяй обличения последует грешнику, и бояйся Господа обратится сердцем.</p>
<p>8 Познан есть издалеча сильный языком, и разумивый весть, егда поползается.</p>
<p>9 Созидаяй дом свой имением чуждим, якоже собираяй камение на гроб себе.</p>
<p>10 Изгребия собрана соборище беззаконников, и кончина их пламень огнен.</p>
<p>11 Путь грешников углажден от камения, а на последок его ров адов.</p>
<p>12 Сохраняяй закон содержит помышление свое,</p>
<p>13 и совершение страха Господня премудрость.</p>
<p>14 Не накажется, иже не есть коварен:</p>
<p>15 есть бо коварство умножающее горесть.</p>
<p>16 Разум премудраго яко потоп умножится, и совет его яко источник живота.</p>
<p>17 Утроба буяго яко сосуд сокрушен и всякаго разума не удержит.</p>
<p>18 Слово премудро аще услышит разумный, восхвалит е и к нему приложит: услыша е буй, и не угодно ему бысть, и обрати е за плещы своя.</p>
<p>19 Повесть буяго яко бремя на пути: во устнах же разумнаго обрящется благодать.</p>
<p>20 Уста премудраго взыщутся в собрании, и словеса его размышлена будут в сердцы.</p>
<p>21 Якоже дом разорен, тако буяго премудрость, и разум неразумнаго неиспытны глаголы.</p>
<p>22 Пута на ногах неразумевающым наказания, и яко ручнии оковы на руце десней.</p>
<p>23 Буй во смехе возносит глас свой, муж же разумный едва тихо осклабится.</p>
<p>24 Якоже утварь златая мудрому наказание, и якоже обручь на десней мышце его.</p>
<p>25 Нога буяго скора в дом, человек же многоискусный усрамится от лица.</p>
<p>26 Безумный дверьми приничет во храмину, муж же наказан вне станет.</p>
<p>27 Ненаказание человеку слушати при дверех, мудрый же отяготится безчестием.</p>
<p>28 Устне многоречивых не своя си поведят, словеса же мудрых в мерилех станут.</p>
<p>29 Во устех буих сердце их, в сердцы же премудрых уста их.</p>
<p>30 Кленущу нечестивому сатану, сам кленет свою душу.</p>
<p>31 Сквернит свою душу шепотливый, и где либо жити имать, возненавиден будет.</p>
<h4>22</h4>
<p>1 Камени нечистому уподобися ленивый, и всяк позвиждет о безчестии его:</p>
<p>2 калу воловию приложися ленивый, всяк вземляй его отрясет руку.</p>
<p>3 Студ отцу ненаказан сын, дщи же на умаление будет.</p>
<p>4 Дщерь мудрая наследит мужа своего, а несрамляющаяся печаль отцу.</p>
<p>5 Отца и мужа посрамляет продерзая, и от обою безчестие приимет.</p>
<p>6 Яко мусикиа во плачи безвременная повесть: раны же и наказание во всяко время премудрости.</p>
<p>7 Яко слепляяй чрепие, тако учай буяго и возбуждаяй спящаго от глубокаго сна:</p>
<p>8 поведает дремлющему поведаяй буему, и на концы речет: что есть?</p>
<p>9 Над мертвым плачися, изчезе бо свет: и над буим плачися, изчезе бо разум.</p>
<p>10 Сладчае плачися над мертвым, яко почил есть: буяго же лучше смерть, неже живот зол.</p>
<p>11 Сетование о мертвеце седмь дний, о буем же и нечестивем вся дни живота его.</p>
<p>12 Со безумным не множи словес и ко неразумиву не ходи:</p>
<p>13 хранися от него, да не приимеши труда и не осквернишися во отрясении его:</p>
<p>14 уклонися от него, и обрящеши покой, и не уныеши безумием его.</p>
<p>15 Паче олова что тяжчае бывает? и что ему имя, токмо буй?</p>
<p>16 Песок и соль и руду железа легчае понести, неже человека неразумива.</p>
<p>17 Сключение древяно связано на созидание храмины во трясении не расторгнется: такожде и сердце утверждено на размышлении совета во время страха не устрашится.</p>
<p>18 Сердце основано на размышлении разума, яко украшение песочное на тесаней стене.</p>
<p>19 Яко острози на высоте лежащии противу ветру не стерпят:</p>
<p>20 тако сердце страшливо во размышлении буяго противу всякому страху не стерпит.</p>
<p>21 Убодаяй око источит слезы, и убодаяй в сердце изявляет чувство.</p>
<p>22 Вергаяй камень на птицы отженет я: и иже поносит друга, разорит дружбу.</p>
<p>23 На друга аще извлечеши мечь, не отчаявайся, есть бо возврат (любве):</p>
<p>24 на друга аще отверзеши уста, не убойся, есть бо примирение:</p>
<p>25 кроме поношения и гордыни, и откровения тайны и язвы лестныя, сих бо ради отбежит всяк друг.</p>
<p>26 Веру стяжи в нищете со искренним, да во благих его вкупе возвеселишися:</p>
<p>27 во время скорби пребывай с ним, да в наследии его сонаследиши.</p>
<p>28 Прежде огня пещная пара и дым: тако прежде кровей укоризна.</p>
<p>29 Друга заступати не усрамлюся и от лица его не скрыюся:</p>
<p>30 аще ми приключатся и злая его ради, всяк слышай сохранится от него.</p>
<p>31 Кто даст ми во уста моя хранилище и на устне мои печать разумну, да не падуся от них, и язык мой да не погубит мя?</p>
<h4>23</h4>
<p>1 Господи Отче и Владыко живота моего, не остави мене в совете их и не даждь ми впасти в ня.</p>
<p>2 Кто возложит на помышление мое раны и на сердце мое наказание премудрости, да о неразумиих моих не пощадят, и да не прейдут греси их?</p>
<p>3 Яко да не умножатся неведения моя и греси мои премнози да не будут, и падуся пред супостаты, и порадуетмися враг мой.</p>
<p>4 Господи Отче и Боже живота моего, не даждь возношения очима моима и вожделение отврати от мене.</p>
<p>5 Чрева похоть и блудодеяния да не оымут мя, и безстудней души не предаждь мене.</p>
<p>6 Послушайте, чада, наказания уст: храняй бо не ят будет устнама своима.</p>
<p>7 Устнама своима ят будет грешник, и клеветник и гордый поползнется в них.</p>
<p>8 Заклинанию не обучай уст своих</p>
<p>9 и клятися именем святым не навыкай.</p>
<p>10 Якоже бо раб истязуемь часто от ран не умалится, такожде и кленыйся именем святым всегда от греха не очистится.</p>
<p>11 Муж кленыйся много исполнится беззакония, и не отступит от дому его язва:</p>
<p>12 аще согрешит, грех его на нем, и аще презрит, сугубо согрешит:</p>
<p>13 и аще вотще кляся, не оправдится, исполнится бо дом его нападения.</p>
<p>14 Есть беседа облечена смертию: да не обрящется во наследии иаковли:</p>
<p>15 от благочестивых бо вся сия отступят, и во грехи не впадутся.</p>
<p>16 В ненаказании неключимем не обучай уст своих: есть бо в нем слово греха.</p>
<p>17 Помяни отца твоего и матерь твою, посреде бо вельмож седиши:</p>
<p>18 да не како забвен будеши пред ними, и обычаем своим обуяеши и похощеши, дабы ты не родился, и день рождения твоего прокленеши.</p>
<p>19 Человек обучаяся словесем поношения во всех днех своих не научится.</p>
<p>20 Два вида умножают грехи и третий наводит гнев:</p>
<p>21 душа тепла, яко огнь горящь, не угаснет, дондеже поглощена будет:</p>
<p>22 человек блудник в теле плоти своея не престанет, дондеже возжжет огнь.</p>
<p>23 Человеку блудну всяк хлеб сладок, не престанет, дондеже умрет.</p>
<p>24 Человек преступаяй ложе свое, глаголя в души своей: кто мя видит?</p>
<p>25 тма окрест мене, и стены закрывают мя, и никтоже мя видит, кого убоюся? грехов моих не воспомянет вышний.</p>
<p>26 И очи человечестии страх его:</p>
<p>27 и не разуме, яко очи Господни тмами тем крат светлейшии солнца суть,</p>
<p>28 прозирающии вся пути человеческия и разсматряющии в тайных местех:</p>
<p>29 прежде неже создана быша, вся уведена ему, такожде и по скончании.</p>
<p>30 Сей на путех града отмщен будет, и идеже не надеяшеся, ят будет.</p>
<p>31 Такожде и жена оставльшая мужа своего и приемлющая наследника от иного:</p>
<p>32 первое бо от закона вышняго отступи, и второе мужу своему согреши, и третие блудом прелюбодействова, от чуждаго мужа чада сотвори:</p>
<p>33 сия пред собор изведена будет, и на чадех ея посещение будет:</p>
<p>34 не укоренятся чада ея в корень, и ветви ея не сотворят плода:</p>
<p>35 и оставит на клятву память свою, и поношение ея не потребится.</p>
<p>36 И уразумеют оставльшиися, яко ничтоже лучше страха Господня, и ничтоже сладчае, токмо внимати заповедем Господним.</p>
<p>37 Слава велия еже последовати Богу, долгота же дний еже прияту тебе быти от него.</p>
<h4>24</h4>
<p>1 Премудрость похвалит душу свою и посреде людий своих восхвалится.</p>
<p>2 В Церкви вышняго отверзет уста своя и прямо силе его восхвалится:</p>
<p>3 аз из уст вышняго изыдох и яко мгла покрых землю,</p>
<p>4 аз на высоких вселихся, и престол мой во столпе облачне,</p>
<p>5 круг небесный обыдох едина и во глубине бездны походих,</p>
<p>6 волну морскую и всю землю, и вся люди и язык стяжах,</p>
<p>7 со всеми сими покоя взысках, и во наследии чием водворюся?</p>
<p>8 Тогда заповеда ми создатель всех, и создавый мя препокои скинию мою и рече:</p>
<p>9 во иакове вселися и во израили наследствуй.</p>
<p>10 Прежде века из начала созда мя, и даже до века не оскудею.</p>
<p>11 Во скинии святей пред ним послужих и тако в сионе утвердихся:</p>
<p>12 во граде возлюбленнем такожде мя препокои, и во Иерусалиме власть моя:</p>
<p>13 и укоренихся в людех прославленных, в части Господни наследия его.</p>
<p>14 Яко кедр вознесохся в ливане и яко кипарис на горах аермонских,</p>
<p>15 яко финикс возвысихся на брезех и яко сад шипковый во иерихоне,</p>
<p>16 яко маслина благолепна на поли, и вознесохся яко явор:</p>
<p>17 якоже корица и яко аспалаф ароматов дах воню, и яко смирна избранна издах благоухание,</p>
<p>18 яко халвани и оникс и стакти, и яко ливаново курение во скинии.</p>
<p>19 Аз яко теревинф распрострох ветвия моя, и ветви моя ветви славы и благодати:</p>
<p>20 аз яко виноград прорастих благодать, и цвети мои плод славы и богатства.</p>
<p>21 Приступите ко мне, желающии мене, и от плодов моих насытитеся:</p>
<p>22 память бо моя сладка паче меда, и наследие мое паче сота медвена.</p>
<p>23 Ядущии мя еще взалчут, и пиющии мя еще вжаждутся:</p>
<p>24 слушаяй мене не посрамится и делающии у мене не согрешат.</p>
<p>25 Сия вся книга завета Бога вышняго,</p>
<p>26 закон, егоже заповеда моисей, наследие сонмом иаковлим:</p>
<p>27 насыщая яко фисон премудростию и яко тигр во дни новоплодий,</p>
<p>28 исполняяй яко евфрат разума и якоже иордан во днех жатвы,</p>
<p>29 являяй яко свет наказание и якоже гион во дни оымания вина.</p>
<p>30 Не сконча первый уразумети ея, такожде и последний не изследи ея:</p>
<p>31 ибо паче моря умножися размышление ея, и совет ея паче бездны велия.</p>
<p>32 И аз яко раскопание из реки и якоже водотечие изыдох в рай.</p>
<p>33 Рех: напою мой вертоград и упою себе луг:</p>
<p>34 и се, раскопание ми бысть рекою, и река моя бысть морем.</p>
<p>35 Понеже наказание яко утро просвещу и проявлю е даже до далече:</p>
<p>36 еще учение якоже пророчество излию и оставлю е в роды вечны.</p>
<p>37 Видите, яко не себе единому трудихся, но всем ищущым ея.</p>
<h4>25</h4>
<p>1 Треми украсихся и стах красна пред Господем и человеки:</p>
<p>2 единомыслием братий и любовию искренних, и муж и жена между собою согласни.</p>
<p>3 Три же виды возненавиде душа моя, и зело ми омерзе живот их:</p>
<p>4 убога горда, и богата лжива, и стара прелюбодея умаляющагося умом.</p>
<p>5 Иже в юности не собрал еси, то како можеши обрести в старости твоей?</p>
<p>6 Коль есть красен сединам суд, и старейшым разумети совет?</p>
<p>7 Коль красна старым премудрость и славным разумение и совет?</p>
<p>8 Венец старцем многоразличное искусство, и похваление их страх Господень.</p>
<p>9 Девять помышлений ублажих в сердцы моем, а десятое изреку языком:</p>
<p>10 человек веселяйся о чадех, живяй и зряй падение врагов.</p>
<p>11 Блажен живяй со женою разумною, и иже языком (своим) не поползнуся, и иже не поработа недостойному себе.</p>
<p>12 Блажен, иже обрете мудрость и поведаяй во уши послушающих.</p>
<p>13 Коль велик, иже мудрость обрете, но несть паче боящагося Господа.</p>
<p>14 Страх Господень паче всего предуспе, держай его кому уподобится?</p>
<p>15 Всяка язва и не язва сердечная и всякое лукавство и не лукавство женское:</p>
<p>16 всякое нападение и не нападение ненавидящих, и всякое мщение и не отмщение врагов.</p>
<p>17 Несть главы паче главы змиины, и несть ярости паче ярости вражия.</p>
<p>18 Лучше жити со львом и змием, неже жити со женою лукавою.</p>
<p>19 Лукавство жены изменяет зрак ея и омрачает лице свое яко вретище:</p>
<p>20 посреде искренних своих возляжет муж ея, и слышав воздохнет горько.</p>
<p>21 Мала есть всяка злоба противу злобе женстей: жребий грешника спадет на ню.</p>
<p>22 Якоже восхождение по песку ногама стараго, тако жена язычна мужу молчаливу.</p>
<p>23 Не сматряй на красоту женскую и жены в похоть не пожелай.</p>
<p>24 Гнев и безстудие и срамота велика жена, аще обладает мужем своим.</p>
<p>25 Сердце смирено, и лице дряхло, и язва сердечна жена лукава:</p>
<p>26 руце немощныя и колена разслаблена, (жена) яже не блажит мужа своего.</p>
<p>27 От жены начало греха, и тою умираем вси.</p>
<p>28 Не даждь воде прохода, ни жене лукаве дерзновения:</p>
<p>29 аще не ходит под рукою твоею, отсецы ю от плоти твоея.</p>
<h4>26</h4>
<p>1 Жены добрыя блажен есть муж, и число дний его сугубо.</p>
<p>2 Жена добляя веселит мужа своего и лета его исполнит миром.</p>
<p>3 Жена добра часть блага, в части боящихся Господа дана будет.</p>
<p>4 Богатаго же и убогаго сердце благо, во всяко время лице тихо.</p>
<p>5 От трех убояся сердце мое, и от лица четвертаго устрашихся:</p>
<p>6 предания града и собрания народа, и оболгания над смерть, вся тяжестна.</p>
<p>7 Болезнь сердца и сетование жена ревнива о жене,</p>
<p>8 и язва языка всем приобщающаяся.</p>
<p>9 Воловое иго движимо жена лукавна, держайся ея яко емляйся скорпии.</p>
<p>10 Гнев велик жена пиянчива, и студа своего не покрыет.</p>
<p>11 Блуд женский в возвышении очес и бровьми ея познан будет.</p>
<p>12 Над дщерию безстудною утверди стражу, да не попущение обретши употребит себе.</p>
<p>13 Вслед безстудна ока сохранися и не дивися, аще в тя согрешит:</p>
<p>14 яко жажден путник отверзет уста и от всякия воды ближния испиет,</p>
<p>15 прямо всякаго кола сядет и прямо стрелы отверзет тул.</p>
<p>16 Благодать женска возвеселит мужа ея, и кости его утучнит художество ея.</p>
<p>17 Даяние Господне жена молчалива, и несть искупа наказанныя души.</p>
<p>18 Благодать на благодати жена стыдлива,</p>
<p>19 и несть мерило всякое достойное воздержныя души.</p>
<p>20 Солнце восходящее на высоких Господних,</p>
<p>21 и доброта жены добрыя в красоте дому ея:</p>
<p>22 светилник сияя на свещнице святе, и доброта лица на возрасте постояннем.</p>
<p>23 Столпи злати на подстолпиих сребряных, и нозе красни на плеснах добре стоящих.</p>
<p>24 О двоих печально бысть сердце мое, и о третием ярость ми найде:</p>
<p>25 муж борец лишаяся за скудоту, и мужие разумиви аще отриновени будут:</p>
<p>26 возвращаяся от правды на грех, Господь уготовит его на мечь.</p>
<p>27 Едва измется купец от погрешения, и не оправдится корчемник от греха.</p>
<h4>27</h4>
<p>1 За скудость мнози согрешиша, и ищай обогатети отвратит око.</p>
<p>2 Посреде собраных камений вонзется кол, и посреде продаяния и купли совершится грех.</p>
<p>3 Аще не держится страха Господня со тщанием, вскоре превратится дом его.</p>
<p>4 Трясением решета останет сметие: такожде отреби человечестии в помышлении его.</p>
<p>5 Сосуды скудельничи искушает пещь, и искушение человеческо в помышлении его.</p>
<p>6 Возделание древа являет плод его: тако слово помышления в сердцы человечестем.</p>
<p>7 Прежде беседы не похвали мужа: сия бо искушение (есть) человеков.</p>
<p>8 Аще гониши правду, постигнеши ю и облечешися в ню яко в подир славы.</p>
<p>9 Птицы с подобными себе обитают, и истина к творящым ю обратится.</p>
<p>10 Лев ловит лов, такожде и греси делающих неправду.</p>
<p>11 Повесть благочестиваго всегда премудрость: безумный же яко луна изменяется.</p>
<p>12 Посреде безумных блюди время, посреде же размышляющих учащай.</p>
<p>13 Повесть буих мерзость, и смех их во услаждении греха.</p>
<p>14 Беседа многокленущагося подимет власы, и свар его затчение ушес.</p>
<p>15 Пролитие крове свар гордых, и укоризна их слух тяжкий.</p>
<p>16 Открываяй тайная погубляет верность и не обрящет друга противу души своея.</p>
<p>17 Возлюби друга и уверися с ним:</p>
<p>18 аще же открыеши тайны его, не имаши гнати по нем.</p>
<p>19 Якоже бо погубит человек врага своего, тако погубиши дружбу искренняго:</p>
<p>20 и якоже птицу из руки твоея испустиши, тако испустил еси искренняго и не уловиши его:</p>
<p>21 не гонися за ним, яко далече отступи и избеже яко серна от сети.</p>
<p>22 Яко струп есть обязати, и клеветы есть измена:</p>
<p>23 открывый же тайная погуби верность.</p>
<p>24 Помизаяй оком кует зло, и никтоже его отставит от того:</p>
<p>25 пред очима твоима усладит уста своя и словесем твоим подивится,</p>
<p>26 последи же развратит уста своя и в словесех твоих даст соблазн.</p>
<p>27 Многая возненавидех и не обретох подобна ему, и Господь возненавидит его.</p>
<p>28 Вергаяй камень на высоту на главу свою вергает, и язва льстива раздерет струпы.</p>
<p>29 Ископоваяй ров впадется в онь, и распростираяй сеть увязнет в ней.</p>
<p>30 Творяй зло ввалится в не и не познает, откуду приидет ему.</p>
<p>31 Поругание и поношение гордых, и отмщение яко лев уловит их.</p>
<p>32 Сетию уловятся веселящиися о падении благоверных, и болезнь изнурит я прежде смерти их.</p>
<p>33 Гнев и ярость, и сия суть мерзость, и муж грешник одержан ими будет.</p>
<h4>28</h4>
<p>1 Отмщаяй от Господа обрящет отмщение, и грехи своя соблюдаяй соблюдет.</p>
<p>2 Остави обиду искреннему твоему, и тогда помольшутися, греси твои разрешатся.</p>
<p>3 Человек на человека сохраняет гнев, а от Господа ищет изцеления:</p>
<p>4 над человеком подобным себе не имать милости, а о гресех своих молится:</p>
<p>5 сам сый плоть, хранит гнев: кто очистит грехи его?</p>
<p>6 Помяни последняя и престани враждовати, (помяни) истление и смерть и пребывай в заповедех.</p>
<p>7 Помяни заповеди и не гневайся на ближняго,</p>
<p>8 и завет вышняго и презирай невежество.</p>
<p>9 Удаляйся от свара и умалиши грехи:</p>
<p>10 человек бо яр разжизает свар, и муж грешник возмятет други и посреде мирных вложит клевету.</p>
<p>11 Яково вещество огня, тако возгорится: якова крепость свара, такожде и огнь разгорится:</p>
<p>12 якова крепость человеча, такожде ярость его будет, и якоже богатство его, возвысит гнев свой.</p>
<p>13 Рвение скорое возжигает огнь, и свар наглый проливает кровь.</p>
<p>14 Аще подуеши на искру, возгорится: и аще плюнеши на ню, угаснет: обоя же изо уст твоих исходят.</p>
<p>15 Шепотника и двоязычника подобает клясти: многих бо мирных погубиша.</p>
<p>16 Язык трегубый многи потрясе и разлучи я от языка во язык,</p>
<p>17 и грады тверды разори и домы вельможей преврати:</p>
<p>18 язык трегубый жены доблия изгна и лиши я от трудов их:</p>
<p>19 внемляй ему не имать обрести покоя, ниже вселится со безмолвием.</p>
<p>20 Язва бичная струпы творит, язва же язычная сокрушает кости.</p>
<p>21 Мнози падоша острием меча, но не якоже падшии языком:</p>
<p>22 блажен, иже укрыется от него, иже не пройде в ярости его, иже не повлече ига его и узами его не связан бысть:</p>
<p>23 иго бо его иго железно, и узы его узы медяны:</p>
<p>24 смерть люта смерть его, и паче его лучше есть ад.</p>
<p>25 Не обладает благоверными, и в пламени его не сгорят.</p>
<p>26 Оставляющии Господа впадутся в онь, и в них возгорится и не угаснет: послан будет на ня яко лев, и яко пард погубит я.</p>
<p>27 Виждь, огради стяжание твое тернием,</p>
<p>28 сребро твое и злато твое свяжи,</p>
<p>29 и словесем твоим сотвори вес и меру, и устам твоим сотвори дверь и завору.</p>
<p>30 Внимай, да не како поползнешися им, ниже падеши прямо ловящему.</p>
<h4>29</h4>
<p>1 Творяй милость взаим даст искреннему, и укрепляяй руку свою соблюдает заповеди.</p>
<p>2 Даждь взаим искреннему во время требования его и паки воздаждь искреннему во время:</p>
<p>3 утверди слово и уверися с ним, и во всяко время обрящеши потребу твою.</p>
<p>4 Мнози яко обретение возмнеша заимование и задаша труд помощником их:</p>
<p>5 дондеже возмет, облобызает руце его и на имение искренняго смирит глас:</p>
<p>6 и во время воздаяния провлечет время, и воздаст словеса уныния, и время обвинит.</p>
<p>7 Аще же возможет воздати, едва половину принесет и вменит е яко обретение:</p>
<p>8 аще же ни, лиши его имений своих и стяжа его врага туне:</p>
<p>9 клятвы и укоризны воздаст ему и вместо славы воздаст ему безчестие.</p>
<p>10 Мнози убо за лукавство отвергошася, и лишитися туне убояшася.</p>
<p>11 Обаче смиренному долготерпи и милостынею не продолжи его:</p>
<p>12 заповеди ради заступи нищаго, и по нищете его не отврати его тща.</p>
<p>13 Погуби сребро брата ради и друга, и да не оржавеет под каменем во пагубу.</p>
<p>14 Положи сокровище свое по заповедем вышняго, и упользует тя паче нежели злато.</p>
<p>15 Затвори милостыню во клетех твоих, и та измет тя от всякаго озлобления:</p>
<p>16 паче щита тверда и паче копия тяжка, противу врагу поборет по тебе.</p>
<p>17 Муж благ споручник будет искреннему, и погубивый стыд оставит его.</p>
<p>18 Благодати споручника не забуди: даде бо душу свою за тя.</p>
<p>19 Доброе поручение отвращает грешник, неблагодарный же мыслию оставит избавльшаго и.</p>
<p>20 Поручение многих погуби благоуправляющих и поколеба их яко волна морская:</p>
<p>21 мужы сильны пресели, и заблудиша во языцех чуждих.</p>
<p>22 Грешник в поручение впадает, и гоняй дела чуждая впадет в суды.</p>
<p>23 Заступи искренняго по силе твоей, и внимай себе, да не впадеши.</p>
<p>24 Начало жития человеча вода и хлеб, и риза и дом покрываяй студ.</p>
<p>25 Лучше житие нищаго под кровом бервенным, нежели брашна добра в чуждих.</p>
<p>26 О мале и о велице доволен буди.</p>
<p>27 Живот зол из дому в дом, и аможе преселишися, не отверзеши уст своих:</p>
<p>28 угостиши и напоиши неблагодарных, и к сим зло услышиши:</p>
<p>29 приступи, пришелче, украси трапезу, и аще что в руце твоей, ухлеби мя:</p>
<p>30 изыди, пришелче, от лица славы, прииде бо мне в гости брат, и потреба дому.</p>
<p>31 Тяжка сия человеку имущу разум, запрещение храмины и поношение заимодавца.</p>
<h4>30</h4>
<p>1 Любяй сына своего участит ему раны, да возвеселится в последняя своя.</p>
<p>2 Наказуяй сына своего насладится о нем и посреде знаемых о нем похвалится.</p>
<p>3 Учай сына своего раздражит врага и пред други о нем возрадуется.</p>
<p>4 Умре отец его, и аки не умре: подобна бо себе остави по себе.</p>
<p>5 Во житии своем виде и возвеселися о нем и при кончине своей не оскорбися:</p>
<p>6 противу врагом остави местника и другом воздающа благодать.</p>
<p>7 Угождаяй сыну обяжет струпы его, и о всяцем вопли возмятется утроба его.</p>
<p>8 Конь неукрощен свиреп бывает, и сын самовольный продерз будет.</p>
<p>9 Ласкай чадо, и устрашит тя, играй с ним, и опечалит тя.</p>
<p>10 Не смейся с ним, да не поболиши о нем и на последок стиснеши зубы твоя.</p>
<p>11 Не даждь ему власти в юности и не презри неведения его:</p>
<p>12 сляцы выю его в юности и сокруши ребра его, дондеже млад есть, да не когда ожестев не покориттися.</p>
<p>13 Накажи сына твоего и делай им, да не в безстудии его поткнешися.</p>
<p>14 Лучше нищь здрав и крепок в силе своей, нежели богат уранен телом своим.</p>
<p>15 Здравие и крепость лучше есть всякаго злата, и тело здравое, нежели богатство безчисленное.</p>
<p>16 Несть богатство лучше здравия телеснаго, и несть веселие паче радости сердечныя.</p>
<p>17 Лучше есть смерть паче живота горька или недуга долгаго.</p>
<p>18 Благая излиянная пред усты затворенными предложения брашен предлежащая у гроба.</p>
<p>19 Кая польза идолу от жертвы? не имать бо ясти, ни обоняти:</p>
<p>20 тако гонимый от Господа,</p>
<p>21 зряй очима и стеняй, якоже евнух осязаяй девицу и воздыхаяй.</p>
<p>22 Не вдаждь в печаль душу твою и не оскорби себе советом твоим.</p>
<p>23 Веселие сердца живот человека, и радование мужа долгоденствие.</p>
<p>24 Люби душу твою и утешай сердце твое, и печаль от себе отрини далече:</p>
<p>25 многи бо печаль уби, и несть пользы в ней.</p>
<p>26 Рвение и ярость умаляют дни, и печаль прежде времене старость наводит.</p>
<p>27 Светло сердце и благо о брашне и о яди своей попечется.</p>
<h4>31</h4>
<p>1 Бдение богатства растлевает плоти, и попечение его отгонит сон:</p>
<p>2 печаль бдения отторгает дремание, и недуг лют отимает сон.</p>
<p>3 Трудится богатый в собирании богатства и в покои насыщается сладостей своих:</p>
<p>4 трудится убогий во умалении жития, и в покои скудный бывает.</p>
<p>5 Любяй злато не оправдится, и гоняй растление сим насытится.</p>
<p>6 Мнози падоша злата ради, и бысть пагуба их прямо лицу их.</p>
<p>7 Древо претыкания есть всем жрущым ему, и всяк безумлив ят будет им.</p>
<p>8 Блажен богатый, иже обретеся без порока и иже вслед злата не иде.</p>
<p>9 Кто есть сей? и ублажим его, сотвори бо дивная в людех своих.</p>
<p>10 Кто искушен им и совершен бысть? и будет на похваление.</p>
<p>11 Кто могл преступити, и не преступи, и зло сотворити, и не сотвори?</p>
<p>12 Утвердятся благая его, и милостыни его исповесть собрание.</p>
<p>13 Сел ли еси при трапезе велицей, не разверзи на ней гортани твоего</p>
<p>14 и не рцы: много на ней есть. Помяни, яко зло есть око лукаво.</p>
<p>15 Лукавнее ока что есть создано? сего ради о коей либо вещи слезит.</p>
<p>16 Идеже аще узриши, не простирай руки и не гнетися с ним в солило.</p>
<p>17 Разсуждай, яже суть искренняго, от тебе самаго, и о всяцей вещи размышляй.</p>
<p>18 Яждь яко человек предлежащее ти и не пресыщайся, да не возненавиден будеши.</p>
<p>19 Престани первый ради наказания и не пресыщайся, да не преткнешися:</p>
<p>20 и аще сядеши посреде многих, первее их не простри руки твоея.</p>
<p>21 Коль доволно человеку наказанному малое, и на одре своем не постраждет зла.</p>
<p>22 Сон здравый от чрева умеренна: воста заутра, и душа его с ним:</p>
<p>23 труд бдения и холера и чревоболение с мужем ненасытным.</p>
<p>24 И аще отяготился еси брашны, востани от трапезы и почиеши.</p>
<p>25 Послушай мене, чадо, и не уничижи мене, и на последок обрящеши словеса моя.</p>
<p>26 Во всех делех твоих буди тщателен, и всяк недуг не имать приступити к тебе.</p>
<p>27 Щедраго хлебами благословят устне, и послушество доброты его верно.</p>
<p>28 На скупаго в хлебех поропщет град, и послушество злобы его известно.</p>
<p>29 В вине не мужайся, многих бо погуби вино.</p>
<p>30 Пещь искушает железо в калении, тако вино сердца гордых во пиянстве.</p>
<p>31 Полезно вино животу человечу, аще пиеши е в меру его.</p>
<p>32 Кий живот побеждаемому вином? сие бо на веселие человеком создано есть.</p>
<p>33 Радование сердца и веселие души вино пиемо во время прилично:</p>
<p>34 горесть души вино пиемо много в распри и клевете:</p>
<p>35 умножает пиянство ярость безумнаго на претыкание, умаляя крепость и сотворяя струпия.</p>
<p>36 В пире вина не обличай искренняго и не уничижи его в веселии его:</p>
<p>37 словесе поносна не рцы ему и не оскорби его во истязании.</p>
<h4>32</h4>
<p>1 Старейшину ли тя поставиша, не возносися, но буди в них яко един от них:</p>
<p>2 попецыся ими, и тако сяди. И всю потребу твою сотворив возлязи,</p>
<p>3 да возвеселишися их ради и красоты ради приимеши венец.</p>
<p>4 Глаголи, старейшино, подобает бо ти,</p>
<p>5 испытною хитростию и не возбрани мусикии:</p>
<p>6 идеже слушание (будет), не изливай беседы и без времене не мудрися.</p>
<p>7 Печать анфракса на украшении злате, и сладкогласие мусикиев в пиршестве вина.</p>
<p>8 Во украшении златем печать смарагдова, сладкопение мусикиев по сладцем вине.</p>
<p>9 Глаголи, юноше, аще тебе есть потреба, едва дващи, аще вопрошен будеши:</p>
<p>10 сократи слово, малыми многая (изглаголи): буди яко ведый и вкупе молчя.</p>
<p>11 Посреде вельмож не равен творися и иному глаголющу не многослови.</p>
<p>12 Прежде грома предваряет молния, и прежде стыдливаго предваряет благодать.</p>
<p>13 Во время воставай, а не последи (иных), в дом отиди и не ленися:</p>
<p>14 тамо играй и твори помышления твоя, и не согрешай словом гордым.</p>
<p>15 И о сих благослови сотворшаго тя и упоевающаго тя от благ своих.</p>
<p>16 Бояйся Господа приимет наказание, и утренюющии обрящут благоволение.</p>
<p>17 Ищай закона насытится его, и лицемерствуяй соблазнится о нем.</p>
<p>18 Боящиися Господа обрящут суд и оправдания яко свет возжгут.</p>
<p>19 Человек грешник укланяется от обличения и по воли своей обретает извинение.</p>
<p>20 Муж советный не презрит размышления, чуждый же и гордый не убоится страха и по сотворении своем без совета.</p>
<p>21 Без совета ничесоже твори, и егда сотвориши, не раскаявайся.</p>
<p>22 На пути падения не ходи и не претыкайся о камение:</p>
<p>23 не веруй пути, в немже не претыкаешися, и от чад своих хранися.</p>
<p>24 Во всяцем деле блазе веруй душею твоею, ибо сие есть соблюдение заповедий.</p>
<p>25 Веруяй закону внимает заповедем, и уповаяй на Господа не умалится.</p>
<h4>33</h4>
<p>1 Боящагося Господа не срящет зло: аще и в напасть впадет, паки измет его.</p>
<p>2 Муж премудр не возненавидит закона, сумняйжеся в нем якоже в бури корабль.</p>
<p>3 Человек разумив веру имет закону, и закон ему верен,</p>
<p>4 яко вопрошение праведных. Приготови слово, и тако услышан будеши: сочетай наказание и тогда отвещай.</p>
<p>5 Коло колесничное утроба буяго, и якоже ось вертящаяся помышление его.</p>
<p>6 Конь на яждении яко друг лицемерен, под всяким яздящим ржет.</p>
<p>7 Почто день дне преспевает, и всяк свет дне лета от солнца?</p>
<p>8 Разумом Господним разлучистася, и измени время и праздники:</p>
<p>9 от них вознесе и освяти, и от них положи в число дний.</p>
<p>10 И человецы вси от персти, и от земли создан бысть адам.</p>
<p>11 Множеством ведения Господь раздели я и измени пути их.</p>
<p>12 От них благослови и вознесе, и от них освяти и к себе приближи, от них прокля и смири и соврати их от стояния их.</p>
<p>13 Яко брение скудельника в руце его, вси путие его по изволению его: тако человецы в руце сотворшаго их, имже воздаст по суду своему.</p>
<p>14 (Яко) противу злому благое и противу смерти живот, тако противу благочестиваго грешник. И сице воззри во вся дела вышняго: двое двое, едино противу единому.</p>
<p>15 Аз же последний бдех и наследих якоже от начатка, якоже собираяй вслед оымателей виноградных.</p>
<p>16 Во благословение Господне достигох и яко оыматель наполних точило.</p>
<p>17 Разсмотрите, яко не себе единому трудихся, но всем ищущым наказания.</p>
<p>18 Послушайте мене, вельможи людий, и властелие собора, внушите.</p>
<p>19 Сыну и жене, брату и другу не даждь власти на себе в животе своем,</p>
<p>20 и не даждь иному имения своего, да не раскаешися требуяй их:</p>
<p>21 дондеже жив еси и дыхание в тебе, не измени себе всяцей плоти:</p>
<p>22 лучше бо есть, да тебе молятся чада твоя, нежели тебе зрети в руце чад твоих.</p>
<p>23 Во всех делех твоих буди преспевая и не даждь порока на славу твою.</p>
<p>24 В день скончания дний живота твоего и во время смерти твоея раздели наследие твое.</p>
<p>25 Пища и жезлие и бремя ослу: хлеб и наказание и дело рабу.</p>
<p>26 Накажи раба, и обрящеши покой: ослаби руку ему, и искати начнет свободы.</p>
<p>27 Иго и ремень выю прекланяют, и рабу лукаву узы и раны.</p>
<p>28 Вложи его в дело, да не празден будет, мнозей бо злобе научила праздность:</p>
<p>29 устрой его в делех, якоже подобает ему, и аще не послушает, всади его во оковы.</p>
<p>30 И не буди излишен над всякою плотию, и без суда не сотвори ничесоже.</p>
<p>31 Аще ти есть раб, да будет якоже ты, понеже кровию стяжал еси его:</p>
<p>32 аще ти есть раб, имей его якоже брата, понеже яко души твоея востребуеши его:</p>
<p>33 аще озлобиши его неправедно, и востав отбежит, киим путем поищеши его? (не веси.)</p>
<h4>34</h4>
<p>1 Тщетны надежды и лживы (суть) неразумиву мужу, и сония вперяют безумных.</p>
<p>2 Якоже емляйся за стень и гоняй ветры, такожде емляй веру сном:</p>
<p>3 сие по сему видение снов, прямо лицу подобие лица.</p>
<p>4 От нечистаго что очистится, и от лживаго кая истина?</p>
<p>5 Волшебства и обаяния и сония суетна суть, и якоже раждающия сердцу мечтания бывают:</p>
<p>6 аще не от вышняго послана будут на посещение, не вдаждь в ня сердца твоего:</p>
<p>7 многих бо прельстиша сония, и отпадоша надеющеся на ня.</p>
<p>8 Без лжи совершится закон, и премудрость во устех верных совершение.</p>
<p>9 Муж ученый уведа много, и многоискусный повесть разум.</p>
<p>10 Иже не искусися, мало весть: обходяй же страны умножит хитрость.</p>
<p>11 Много видех во обхождении моем, и вящшая словес моих разум мой:</p>
<p>12 многащи даже до смерти бедствовах, и спасен бых сих ради.</p>
<p>13 Дух боящихся Господа поживет, надежда бо их на спасающаго я.</p>
<p>14 Бояйся Господа ни чего убоится и не устрашится, той бо надежда ему.</p>
<p>15 Боящемуся Господа блаженна душа: чим одержится, и кто ему утверждение?</p>
<p>16 Очи Господни на любящыя его: защищение силы и утверждение крепости, покров от вара и покров в полудне, хранение от претыкания и помощь от падения:</p>
<p>17 воздвизаяй душу и просвещаяй очи, изцеление даяй, живот и благословение.</p>
<p>18 Иже приносит жертву от неправды, приношение порочно, и не суть во благоволение дары беззаконных.</p>
<p>19 Не благоволит вышний о приношении нечестивых, ни множеством жертв очистит грехи.</p>
<p>20 Яко жряй сына пред отцем его, тако приносяй жертвы от имения убогих.</p>
<p>21 Хлеб убогим живот убогих, лишаяй его человек кровей есть.</p>
<p>22 Убивает искренняго отемляй ему поживление, и проливает кровь лишаяй мзды наемника.</p>
<p>23 Един созидаяй, а другий разоряяй, что успеет более, токмо труд?</p>
<p>24 Единому молящуся, а другому проклинающу, коего глас услышит Владыка?</p>
<p>25 Омываяйся от мертвеца и паки прикасаяйся ему, кая польза ему от бани?</p>
<p>26 Тако человек постяйся о гресех своих и паки ходяй и таяжде творяй, мольбу его кто услышит, и что успе смирением своим?</p>
<h4>35</h4>
<p>1 Соблюдаяй закон умножает приношения, приносит жертву спасения внимаяй заповедем.</p>
<p>2 Воздаяй благодать аки приносяй семидал, и творяй милостыню аки жряй жертву хваления.</p>
<p>3 Благоволение Господне еже отступити от лукавства, и очищение есть еже отступити от неправды.</p>
<p>4 Не явися пред Господем тощь: вся бо сия заповеди ради.</p>
<p>5 Приношение праведнаго утучняет олтарь, и благоухание его пред вышним:</p>
<p>6 жертва мужа праведнаго приятна, и память ея не забвена будет.</p>
<p>7 Оком благим прослави Господа и не умали от начатка рук твоих:</p>
<p>8 во всяцем даянии весело имей лице твое и со веселием освяти десятину.</p>
<p>9 Даждь вышнему по даянию его, и оком благим приобретение руки:</p>
<p>10 яко Господь воздаяй есть и седмерицею воздаст ти.</p>
<p>11 Дара не умаляй, ибо не приимет, и не внимай жертве неправедней:</p>
<p>12 яко Господь судия есть, и несть у него славы лица.</p>
<p>13 Не приимет лица на убога и молитву обидимаго услышит:</p>
<p>14 не презрит молитвы сираго, ни вдовицы, егда излиет прошение.</p>
<p>15 Не слезы ли вдовичи по ланитома текут, и вопль ея на наведшаго я?</p>
<p>16 Служай (Богу) во благоволении прият будет, и молитва его до облак дойдет:</p>
<p>17 молитва смиреннаго пройде облаки, и дондеже приближится, не утешится,</p>
<p>18 и не отступит, дондеже посетит вышний, судит в правду и сотворит суд:</p>
<p>19 и Господь не замедлит, ниже имать долготерпети о них, дондеже сокрушит чресла немилостивых.</p>
<p>20 И языком воздаст месть, дондеже потребит множество досадителей и скиптры неправедных сокрушит:</p>
<p>21 дондеже воздаст человеку по деянием его, по делом человеческим и помышлением их:</p>
<p>22 дондеже разсудит судом люди своя и возвеселит я милостию своею.</p>
<p>23 Коль красна милость во время скорби его, якоже облацы дождевнии во время бездождия.</p>
<h4>36</h4>
<p>1 Помилуй ны, Владыко, Боже всех, и воззри,</p>
<p>2 и наложи страх твой на вся языки:</p>
<p>3 воздвигни руку твою на языки чужды, и да узрят силу твою.</p>
<p>4 Якоже пред ними освятился еси в нас, такожде пред нами возвеличися на них:</p>
<p>5 и да познают тя, якоже и мы познахом тя, яко несть Бога разве тебе, Господи.</p>
<p>6 Обнови знамения и измени чудеса,</p>
<p>7 прослави руку и мышцу десную (твою), воздвигни ярость и излий гнев,</p>
<p>8 изми сопостата и сотри врага,</p>
<p>9 поспеши время и помяни клятву, и да поведят величия твоя.</p>
<p>10 Гневом огня пояден да будет спасаяйся, и озлобляющии людий твоих да обрящут пагубу.</p>
<p>11 Сокруши главы князей вражиих, глаголющих: несть разве нас.</p>
<p>12 Собери вся колена иаковля и наследствуй их якоже от начала.</p>
<p>13 Помилуй люди, Господи, нареченныя именем твоим, и израиля, егоже первенцем нарекл еси.</p>
<p>14 Ущедри град святыни твоея, Иерусалим, место покоища твоего.</p>
<p>15 Исполни сиона взяти словеса твоя, и от славы твоея люди твоя.</p>
<p>16 Даждь свидетелство сущым от начала тварем твоим и воздвигни пророчествия сущая о имени твоем:</p>
<p>17 даждь мзду терпящым тебе, и пророцы твои да уверятся.</p>
<p>18 Услыши, Господи, мольбы молитвенник твоих, по благословению аароню о людех твоих,</p>
<p>19 и уразумеют вси сущии на земли, яко ты Господь еси, Бог веков.</p>
<p>20 Всяко брашно яст чрево: есть же брашно брашна добрее.</p>
<p>21 Гортань вкушает брашна от лова, тако сердце разумиво словеса ложна.</p>
<p>22 Сердце строптиво даст печаль, и человек многоискусный воздаст ему.</p>
<p>23 Всякаго мужеска полу приимет жена: есть же дщерь дщере лучше.</p>
<p>24 Доброта женска веселит лице и над все желание человеческо предуспевает:</p>
<p>25 аще есть на языце ея милость и кротость, несть муж ея точен сыном человеческим.</p>
<p>26 Стяжавый жену начинает имети стяжание, помощника по себе и столпа покою.</p>
<p>27 Идеже несть ограды, расхищено будет имение, и идеже несть жены, воздохнет скитаяся:</p>
<p>28 кто бо поверит вооружену разбойнику преходящу от града во град?</p>
<p>29 Такожде и человеку не имущу гнезда и обитающу, идеже обвечеряет.</p>
<h4>37</h4>
<p>1 Всяк друг речет: содружихся ему и аз. Но есть друг именем точию друг.</p>
<p>2 Печаль не пребывает ли до смерти, приятель и друг претворяяйся во врага?</p>
<p>3 о, лукаво помышление, откуду извалилося еси покрыти сушу лестию?</p>
<p>4 Приятель о веселии дружни срадуется, а во время скорби противен будет:</p>
<p>5 приятель со другом труждается чрева ради и противу брани возмет щит.</p>
<p>6 Не забуди друга в души твоей и не поминай его во имении твоем.</p>
<p>7 Всяк советник возносит совет, но есть совещаяй о себе самем.</p>
<p>8 От советника храни душу твою и разумей первее, что ему потреба: сам бо себе совещавает:</p>
<p>9 да не когда возложит на тя жребий и речет ти: добр путь твой: и станет прямо, видети, что сбудется тебе.</p>
<p>10 Не совещавай с подзирающим тя и от завидящих ти скрый совет:</p>
<p>11 со женою о ревнующей ей и со страшливым о брани, с купцем о мене и со купующим о продажи, со завидливым о благодарении</p>
<p>12 и с немилостивым о помиловании, с ленивым о всяцем деле</p>
<p>13 и с наемником годовым о совершении, с рабом ленивым о мнозе делании.</p>
<p>14 Не внемли сим о всяцем совещании,</p>
<p>15 но токмо с мужем благоговейным присно буди, егоже аще познаеши соблюдающа заповеди Господни,</p>
<p>16 иже душею своею по души твоей, и аще согрешиши, споболит с тобою.</p>
<p>17 И совет сердца устави, несть бо ти вернее его:</p>
<p>18 душа бо мужа возвещати некогда более обыче, нежели седмь блюстителие высоце седящии на стражи.</p>
<p>19 И о всех сих помолися вышнему, да управит во истине путь твой.</p>
<p>20 Начаток всякаго дела слово, и прежде всякаго делания совет.</p>
<p>21 След изменения сердечна лице. Четыри части происходят: добро и зло, живот и смерть: и обладаяй ими всегда язык есть.</p>
<p>22 Есть муж хитр и наказатель многим, а своей души неключимь есть.</p>
<p>23 Есть умудряяйся в словесех ненавидимь: сей всякия пищи лишен будет:</p>
<p>24 не дана бо бысть ему от Господа благодать, яко всякия премудрости лишен бысть.</p>
<p>25 Есть премудр своей души, и плоды разума его во устех верны.</p>
<p>26 Муж премудр люди своя накажет, и плоды разума его верны.</p>
<p>27 Муж премудр исполнится благословения, и ублажат его вси зрящии.</p>
<p>28 Живот мужа в числе дний: а дние израилевы безчисленни.</p>
<p>29 Премудрый во своих людех наследит веру, и имя его живо будет во век.</p>
<p>30 Чадо, в животе твоем искуси душу твою и виждь, что ей зло есть, и не даждь ей.</p>
<p>31 Ибо не вся всем на пользу, и не всяка душа во всем благоволит.</p>
<p>32 Не пресыщайся во всяцей сладости и не разливайся на (различие) брашна,</p>
<p>33 ибо во мнозех брашнах недуг будет, и пресыщение приближит даже до холеры:</p>
<p>34 пресыщением бо мнози умроша, внимаяй же приложит житие.</p>
<h4>38</h4>
<p>1 Почитай врача противу потреб честию его, ибо Господь созда его:</p>
<p>2 от вышняго бо есть изцеление, и от царя приимет дар.</p>
<p>3 Художество врача вознесет главу его, и пред вельможами удивимь будет.</p>
<p>4 Господь созда от земли врачевания, и муж мудрый не возгнушается ими.</p>
<p>5 Не от древа ли осладися вода, да познана будет сила его?</p>
<p>6 И той дал есть художество человеком, да славится в чудесех своих:</p>
<p>7 теми уврачева и отят болезни их.</p>
<p>8 Мироварец сими состроит смешение, и не скончаются дела его, и мир от него есть на лицы земли.</p>
<p>9 Чадо, в болезни твоей не презирай, но молися Господеви, и той тя изцелит:</p>
<p>10 отступи от прегрешения и направи руце, и от всякаго греха очисти сердце (твое):</p>
<p>11 даждь благоухание и память семидала и умасти приношение, акибы не первее приносяй:</p>
<p>12 и даждь место врачу, Господь бо его созда: и да не удалится от тебе, потребен бо ти есть.</p>
<p>13 Есть время, егда в руку его благоухание:</p>
<p>14 ибо и тии Господеви молятся, да управит им покой и изцеление ради оздравления.</p>
<p>15 Согрешаяй пред сотворшим его впадет в руце врачу.</p>
<p>16 Чадо, над мертвецем источи слезы и якоже зле страждущь начни плачь: и якоже достоит ему, соскутай тело его и не презри погребения его.</p>
<p>17 Горек сотвори плачь и рыдание тепло, и сотвори сетование, якоже ему достоит, день един и два хуления ради, и утешися печали ради:</p>
<p>18 от печали бо смерть бывает, и печаль сердечная слячет крепость.</p>
<p>19 В нанесении пребывает и печаль, и житие нищаго в сердцы.</p>
<p>20 Не даждь в печаль сердца твоего, остави ю помянув последняя.</p>
<p>21 Не забуди, несть бо возвращения: и ему пользы не сотвориши, и себе озлобиши.</p>
<p>22 Помяни суд его, яко сице и твой: мне вчера, а тебе днесь.</p>
<p>23 В покои мертвеца упокой память его, и утешися о нем во исходе духа его.</p>
<p>24 Премудрость книжника во благовремении празднества, и умаляяйся деянием своим упремудрится.</p>
<p>25 Чим умудрится держай орало и хваляйся остном, гоняй волы и обращаяйся в делех их, и повесть его в сынех юнчих?</p>
<p>26 Сердце свое даст возрыти бразды, и бдение его на насыщениих юниц.</p>
<p>27 Тако всяк древоделя и архитектон, иже нощи яко дни провождает, делая изваяния печатей, и прилежание его изменити различие:</p>
<p>28 сердце свое даст уподобити живописание, и бдение его еже совершити дело.</p>
<p>29 Такожде и ковачь седя близ наковални и соглядаяй дело железа: курение огня удручит тело его, и теплотою пещи утрудится:</p>
<p>30 глас млата обновит ухо его, и прямо подобию сосуда очи его:</p>
<p>31 сердце свое вдаст на скончание дел, и бдение его украсити до конца.</p>
<p>32 Такожде и скудельник седя на деле своем и вертя ногама своима коло,</p>
<p>33 иже в печали лежит выну на деле своем, изчисляемо все делание его:</p>
<p>34 мышцею своею вообразит брение и пред ногама преклонит крепость его:</p>
<p>35 сердце свое вдаст скончати сосуд, и бдение его очистити пещь.</p>
<p>36 Вси сии на руки своя надеются, и кийждо в деле своем умудряется.</p>
<p>37 Без тех не населится град, и не вселятся, ни походят и в соборище не возмутся:</p>
<p>38 на престоле же судий не сядут и завета суду не размыслят, ниже имут извещати наказания и суда, и в притчах не обрящутся:</p>
<p>39 но токмо зданием житейским прилежат, и моление их в делании художества.</p>
<h4>39</h4>
<p>1 Точию вдаяй душу свою и размышляяй в законе вышняго премудрости всех древних взыщет и во пророчествиих поучатися будет:</p>
<p>2 повести мужей именитых соблюдет и во извития притчей совнидет,</p>
<p>3 сокровенная притчей изыщет и в гадании притчей поживет,</p>
<p>4 посреде вельмож послужит и пред старейшину явится,</p>
<p>5 в земли чуждих язык пройдет, добро бо и зло в человецех искуси.</p>
<p>6 Сердце свое вдаст утреневати ко Господу сотворшему его и пред вышним помолится, и отверзет уста своя на молитву и о гресех своих помолится.</p>
<p>7 Аще Господь велий восхощет, духом разума исполнится:</p>
<p>8 той одождит глаголы премудрости своея и в молитве исповестся Господеви,</p>
<p>9 той управит совет его и художество и в сокровенных его размышляти будет,</p>
<p>10 той известит наказание учения его и в законе завета Господня похвалится.</p>
<p>11 Восхвалят разум его мнози, и до века не погибнет:</p>
<p>12 не отидет память его, и имя его поживет в роды родов:</p>
<p>13 премудрость его поведят языцы, и хвалу его исповесть церковь.</p>
<p>14 Аще пребудет, приусвоит себе, и аще почиет, имя оставит паче тысящ.</p>
<p>15 Еще размыслив повем, и якоже луны полнота наполнихся.</p>
<p>16 Послушайте мене, преподобнии сынове, и прозябните яко шипки произрастающыя при потоце селнем,</p>
<p>17 и якоже ливан дадите благовоние,</p>
<p>18 и процветите цвет яко крин, преподадите воню и воспойте песнь.</p>
<p>19 Благословите Господа во всех делех его, дадите имени его величие и исповедайтеся во хвалении его,</p>
<p>20 в песнех устен и в гуслех, и сице рцыте во исповедании:</p>
<p>21 дела Господня вся яко добра зело, и всяко повеление во время свое будет.</p>
<p>22 И несть рещи: что сие? на что сие? вся бо сия во время свое взыскана будут.</p>
<p>23 Словом его ста вода яко стог, и глаголголом уст его приятелища водная.</p>
<p>24 Повелением его всякое благоволение, и несть, иже умалит спасение его.</p>
<p>25 Дела всякия плоти пред ним, и несть укрытися от очес его:</p>
<p>26 от века на век призре, и ничтоже есть дивно пред ним.</p>
<p>27 Несть рещи: что сие? на что сие? вся бо на потребу их создана быша.</p>
<p>28 Благословение его яко река покры и яко поток сушу напои:</p>
<p>29 сице гнев его языцы наследят, яко преврати воду в сланость.</p>
<p>30 Путие его преподобным прави, тако беззаконником претыкания.</p>
<p>31 Благая благим создана быша из начала, такожде грешным злая.</p>
<p>32 Начало всякия потребы в житие человеку, вода и огнь, и железо и соль, и семидал пшеницы и млеко и мед, кровь гроздова и масло и риза:</p>
<p>33 вся сия благочестивым во благая, сице и грешником превратятся во злая.</p>
<p>34 Суть дуси, иже создани быша на месть и яростию своею утвердиша раны им:</p>
<p>35 во время скончания излиют крепость и ярость сотворшаго их совершат.</p>
<p>36 Огнь и град, и глад и смерть, вся сия создана быша на месть:</p>
<p>37 зубы зверей и скорпии, и ехидны и мечь отмщаяй в погибель нечестивых,</p>
<p>38 в заповедех его возвеселятся, и на земли на потребу уготовятся, и во бременах своих не имут прейти слова.</p>
<p>39 Сего ради исперва утвердихся и размыслих и в писании оставих:</p>
<p>40 вся дела Господня блага, и всю потребу во время свое подаст:</p>
<p>41 и несть рещи: сие сего злее: вся бо во время на угождение будут.</p>
<p>42 И ныне всем сердцем и усты воспойте и благословите имя Господне.</p>
<h4>40</h4>
<p>1 Непразднство велие создано бысть всякому человеку, и иго тяжко на сынех адамлих, от дне исхода из чрева матере их до дне погребения в матерь всех.</p>
<p>2 Размышления их и страх сердечный, помышление чаяния, день скончания:</p>
<p>3 от седящаго на престоле славы и даже до смиреннаго на земли и пепеле,</p>
<p>4 от носящаго багряницу и венец и даже до одевающагося льняною,</p>
<p>5 ярость и зависть, и мятеж и молва, и страх смерти и вражда и рвение, и во время покоя на ложи сон нощный изменяет разум его:</p>
<p>6 мало яко ничтоже на покой, и от того во снех яко во днех блюдения:</p>
<p>7 возмущен видением сердца своего, яко избежав от лица брани, во время спасения своего воста, и дивяся ни при единем же страсе.</p>
<p>8 Со всякою плотию от человека даже до скота, и на грешных седмерицею к сим:</p>
<p>9 смерть и кровь, и рвение и оружие, наведения, глад и сокрушение и раны,</p>
<p>10 на беззаконных создана быша сия вся, и сих ради бысть потоп.</p>
<p>11 Вся, елика от земли, в землю возвращаются, и от воды, в море возвращаются.</p>
<p>12 Всяк дар и неправда истребится, а вера во век стояти будет.</p>
<p>13 Имение неправедных яко река изсхнет, и якоже гром велик в дождь возгремит.</p>
<p>14 Егда разгнет руце, возвеселится, тако преступающии до конца изчезнут.</p>
<p>15 Изчадия нечестивых не умножат ветвий, и корения нечистая на тверде камени:</p>
<p>16 злак над всякою водою и на брезе реки прежде всякия травы исторжен будет.</p>
<p>17 Благодать яко рай во благословениих, и милостыня во век пребывает.</p>
<p>18 Живот самодоволнаго делателя усладится, и паче обоих обретаяй сокровище.</p>
<p>19 Чада и созидание града утверждают имя, и паче обоих жена непорочна вменяется.</p>
<p>20 Вино и мусикиа веселят сердце, а паче обоих возлюбление премудрости.</p>
<p>21 Свирель и псалтирь услаждают песнь, а паче обоих язык сладкий.</p>
<p>22 Благодати и доброты возжелает око твое, а паче обоих злака семене.</p>
<p>23 Приятель и друг сретающася во время, а паче обоих жена с мужем.</p>
<p>24 Братия и помощь во время скорби, а паче обоих милостыня избавит.</p>
<p>25 Злато и сребро утвердят ногу, а паче обоих совет благоугоден будет.</p>
<p>26 Имение и крепость вознесут сердце, а паче обоих страх Господень:</p>
<p>27 несть во страсе Господни умаления и несть в нем лишения помощи:</p>
<p>28 страх Господень яко рай благословения, и паче всякия славы покры его.</p>
<p>29 Чадо, животом просливым не живи: лучше умрети, нежели просити.</p>
<p>30 Муж зря на чуждую трапезу, несть живот его в числе живота: опечалит душу свою чуждыми брашны:</p>
<p>31 муж же худог и наказан сохранится.</p>
<p>32 Во устех нестыдливаго прошение усладится, и во чреве его огнь возгорится.</p>
<h4>41</h4>
<p>1 о смерте, коль горька твоя есть память человеку мирно во имениих своих живущу,</p>
<p>2 мужеви не пекущуся и благополучну во всех, и еще возмогающу прияти пищу.</p>
<p>3 о, смерте, добр суд твой есть человеку требующему и умаляющуся крепостию,</p>
<p>4 в последней старости сущему и пекущуся о всех, и неверствующу и погубившу терпение.</p>
<p>5 Не бойся суда смерти: помяни первая твоя и последняя, сей бо суд от Господа всяцей плоти.</p>
<p>6 И почто отмещешися благоволения вышняго? аще десять, аще сто, аще тысяща лет,</p>
<p>7 несть во аде обличения живота.</p>
<p>8 Чада бывают мерзка чада грешников, и живущая в селениих нечестивых:</p>
<p>9 чад грешных погибнет наследие, и с семенем их выну поношение.</p>
<p>10 Отца нечестива укорят чада, яко его ради поношение приимут.</p>
<p>11 Горе вам, мужие нечестивии, иже остависте закон Бога вышняго:</p>
<p>12 и аще родитеся, на клятву родитеся: и аще умрете, в клятву разделени будете.</p>
<p>13 Вся, елика от земли, в землю пойдут: такожде нечестивии от клятвы в пагубу.</p>
<p>14 Сетование человеков в телесех их: имя же грешников неблагое потребится.</p>
<p>15 Пецыся о имени, то бо ти пребывает паче тысящ великих сокровищ злата.</p>
<p>16 Благаго жития число дний, и доброе имя во веки пребывает.</p>
<p>17 Наказание в мире соблюдите, чада: премудрость же сокровенна и сокровище неявленно, кая польза во обоих?</p>
<p>18 Лучше человек скрываяй буйство свое, нежели человек скрываяй премудрость свою.</p>
<p>19 Темже убо усрамитеся словес моих:</p>
<p>20 несть бо благо всяк срам сохраняти, и не вся всем в вере благоволятся.</p>
<p>21 Стыдитеся пред отцем и материю о блуде и пред сильным и властелином о лжи,</p>
<p>22 пред судиею и князем о согрешении, пред собором и людьми о беззаконии,</p>
<p>23 пред общником и другом о неправде, и на месте, идеже живеши, о татьбе,</p>
<p>24 и пред истиною Божиею и заветом, и от опертия лактей на трапезе, от прельщения взятия и даяния,</p>
<p>25 и от целующих о молчании, от видения жены блудницы и от отвращения сроднича лица,</p>
<p>26 от отятия части и даяния и от присмотрения жены мужаты и от обольщения рабыни своея,</p>
<p>27 и не приступи ко одру ея:</p>
<p>28 пред други о словесех поносных, и по даянии не поноси:</p>
<p>29 от повторения и слова слышания и от откровения словес тайных: и будеши стыдлив истинно и обретаяй благодать пред всяким человеком.</p>
<h4>42</h4>
<p>1 Не стыдися о сих и не приими лица, еже согрешати:</p>
<p>2 о законе вышняго и завете, и о суде, еже оправдати нечестиваго,</p>
<p>3 о словеси союбщника и о путницех, и о даянии наследия другов,</p>
<p>4 о истине мерила и весов, о стяжании многих и малых,</p>
<p>5 о различии продаяния купцев и о наказании мнозе чад, и еже рабу лукаву ребра окровавити.</p>
<p>6 На жене лукаве добро (есть) печать, и идеже многи руки, затвори.</p>
<p>7 Еже аще предаси, в число и меру, даждь и возми все писанием.</p>
<p>8 О наказании неразумива и буяго, и престарелаго судящагося с юными, и будеши наказан истинно и искушен пред всяким живущим.</p>
<p>9 Дщерь отцу сокровенно бдение, и попечение о ней отгоняет сон: во юности своей да не когда презреет и сожителствующи (с мужем), да не когда возненавидена будет:</p>
<p>10 в девстве да не когда осквернится и во отчих ея непраздна будет, и с мужем сущи да не когда преступит и сожителствующи да не когда неплоды будет.</p>
<p>11 Над дщерию безстудною утверди стражу, да не когда сотворит тя обрадование врагом, беседу во граде и отлученаго от людий, и посрамит тя в народе мнозе.</p>
<p>12 Не взирай на доброту всякаго человека и посреде жен не седи:</p>
<p>13 от риз бо исходит молие, и от жены лукавство женское.</p>
<p>14 Лучше злоба мужеска, нежели добродетелная жена, и жена посрамляющая в поношение.</p>
<p>15 Помяну убо дела Господня, и яже видех, повем: во словесех Господних дела его:</p>
<p>16 солнце просвещая на вся призре, и славы его исполнено дело его.</p>
<p>17 Не сотвори ли святым Господь поведати вся чудеса его, яже утверди Господь вседержитель, утвердитися всему во славе его?</p>
<p>18 Бездну и сердце изследова и в коварствех их размысли: разуме бо Господь всяко ведение и призре на знамение века,</p>
<p>19 возвещая мимошедшая и будущая и открывая следы тайных:</p>
<p>20 не прейде его всяко помышление, не утаися от него ни едино слово.</p>
<p>21 Величия премудрости своея украси: иже есть прежде века и во век,</p>
<p>22 ни приложися, ни умалися и не востребова ни единаго советника.</p>
<p>23 Коль вся дела его вожделенна, и даже до искры есть видети.</p>
<p>24 Вся сия живут и пребывают во век во всех требованиих, и вся послушают.</p>
<p>25 Вся сугуба, едино противу единаго: и не сотвори ничтоже скудно.</p>
<p>26 Едино от единаго утверди благая: и кто насытится, зря славу его?</p>
<h4>43</h4>
<p>1 Слава высоты, твердь чистоты, зрак небесе в видении славы.</p>
<p>2 Солнце во явлении возвещающее во исходе сосуд дивен, дело вышняго.</p>
<p>3 В полудни своем изсушает страну, и прямо вару его кто постоит?</p>
<p>4 (Аки) пещь дышущее в делех вара, трегубо солнце пожигающее горы: воскурения огненная издышущее и простирающее лучи омрачает очи.</p>
<p>5 Велий Господь сотворивый е, и словесы своими ускори шествие.</p>
<p>6 И луна всем во свое время являет лета и знамение века.</p>
<p>7 От луны знамение праздника: светило умаляющееся до конца.</p>
<p>8 Месяц по имени своему есть, возрастающь дивно во изменении.</p>
<p>9 Сосуд ополчений на высоте, на тверди небесней сияющь.</p>
<p>10 Доброта небесе, слава звезд, красота светящися на высоких Господних:</p>
<p>11 словесы святаго станут по чину и не имут ослабети в стражбах своих.</p>
<p>12 Виждь дугу и благослови сотворшаго ю, зело прекрасна сиянием своим:</p>
<p>13 окружи небо окружением славы, руце вышняго простросте ю.</p>
<p>14 Повелением его потщася снег, и ускоряет молнию судбою своею.</p>
<p>15 Сего ради отверзошася сокровища, и парят облацы яко птицы.</p>
<p>16 Величием своим укрепи облаки, и сокрушишася камение градное:</p>
<p>17 и воззрением его подвижутся горы, и волею его возвеет юг.</p>
<p>18 Глас грома его порази землю, и буря северова и вихорь ветра.</p>
<p>19 Яко птицы парящыя сыплет снег, и якоже прузи садящиися спадения его.</p>
<p>20 Доброте белости его подивится око, и о дожди его ужаснется сердце.</p>
<p>21 И слану яко соль на землю сыплет, и смерзшися бывает на концы остра.</p>
<p>22 Студен ветр северный возвеет, и смерзнется лед от воды: на всяцем собрании воднем обитати имать, и аки во броню облечется вода.</p>
<p>23 Пояст горы и пустыни пожжет, и угасит траву яко огнь.</p>
<p>24 Изцеление всех со тщанием мгла: роса сретающая от вара утишит.</p>
<p>25 Мыслию его преста бездна, и насади в ней (Господь) островы.</p>
<p>26 Плавающии по морю поведают бедство его, и слухом ушес наших чудимся,</p>
<p>27 и тамо (суть) преславна и чудна дела его, различие всякаго животнаго, создание китов.</p>
<p>28 Им благополучный конец свой получают и словом его составляются всяческая.</p>
<p>29 Много имамы рещи, и не имамы постигнути, и скончание словес: все есть той.</p>
<p>30 Славяще его где укрепимся? той бо велик паче всех дел своих:</p>
<p>31 страшен Господь и велик зело, и чудно могутство его.</p>
<p>32 Славяще Господа вознесите, елико аще можете, превзыдет бо и еще:</p>
<p>33 возносяще его умножитеся крепостию: не трудитеся, не имате бо постигнути.</p>
<p>34 Кто виде его и исповесть? и кто возвеличит его, якоже есть?</p>
<p>35 Многа сокровена суть вящшая сих: малая бо видехом дел его.</p>
<p>36 Вся бо сотвори Господь и благочестивым даде премудрость.</p>
<h4>44</h4>
<p>1 Восхвалим убо мужы славны и отцы нашя в бытии.</p>
<p>2 Многу славу созда Господь в них величием своим от века.</p>
<p>3 Господствующе во царствиих своих и мужие именити силою, советующе разумом своим, провещавшии во пророчествах,</p>
<p>4 старейшины людий в советех и в разуме писания людий:</p>
<p>5 премудрая словеса в наказании их, ищуще гласа мусикийска и поведающе повести во писаниих:</p>
<p>6 мужие богатии, обдаровани крепостию, мирно живуще в жилищих своих.</p>
<p>7 Вси сии в родех прославлени быша, и во днех их похвала.</p>
<p>8 Суть от них, иже оставиша имя, еже поведати хвалы: и суть, ихже несть памяти, и погибоша яко не сущии, и быша яко не бывше, и чада их по них.</p>
<p>9 Но сии мужие милостивии, ихже правды не забвены быша:</p>
<p>10 с семенем их пребудет доброе наследие, изчадия их в заветех:</p>
<p>11 остася семя их, и чада их по них:</p>
<p>12 до века пребудет семя их, и слава их не потребится:</p>
<p>13 телеса их в мире погребена быша, а имена их живут в роды.</p>
<p>14 Премудрость их поведят людие, и похвалу их исповесть церковь.</p>
<p>15 Енох угоди Господеви и преложися, образ покаяния родом.</p>
<p>16 Ное обретеся совершен, праведен, во время гнева бысть примирение:</p>
<p>17 сего ради бысть останок земли, егда бяше потоп.</p>
<p>18 Заветы вечнии положени быша с ним, да не потребится потопом всяка плоть.</p>
<p>19 Авраам великий отец множеству языков, и не обретеся подобный во славе его:</p>
<p>20 иже соблюде закон вышняго и бысть в завете с ним:</p>
<p>21 и на плоти его устави завет и во искушении обретеся верен:</p>
<p>22 сего ради клятвою постави с ним благословитися языком о семени его,</p>
<p>23 умножити его яко персть земли, и яко звезды возвысити семя его, и наследити им от моря до моря и от реки до края земли.</p>
<p>24 И о исааце утверди сице авраама ради отца его благословение всех человеков и завет:</p>
<p>25 и почи на главе иаковли.</p>
<p>26 Позна его благословении своими и даде его в наследие, и раздели части его на колен дванадесять,</p>
<p>27 и изведе от него мужа милости, обретшаго благодать пред очесы всякия плоти.</p>
<h4>45</h4>
<p>1 Возлюбленный Богом и человеки моисей, егоже память во благословениих.</p>
<p>2 Уподобил есть его славе святых и возвеличи его во страсе врагов.</p>
<p>3 Во словесех его знамения устави и прослави его пред лицем царей: заповеда ему к людем своим и показа ему славу свою:</p>
<p>4 в вере и кротости его освяти его, избра его от всякия плоти.</p>
<p>5 Слышан сотворил есть ему глас свой и введе его во мглу,</p>
<p>6 и даде ему пред лицем заповеди, закон жизни и ведения, еже научити иакова завету и судбам его израиля.</p>
<p>7 Аарона возвыси свята, подобна ему брата его от колена левиина,</p>
<p>8 постави ему завет вечен и даде ему иерейство людий, ублажи его благоукрашением и препояса его одеждою славы,</p>
<p>9 облече его в совершение хваления и утверди его сосудами крепости,</p>
<p>10 остегнми и подиром и епомидою,</p>
<p>11 и окружи его шипки златыми и звонцы многими окрест, глашати глас во ступаниих его, слышан творити глас в церкви в память сыном людий своих:</p>
<p>12 одеждою святою, со златом и иакинфом и порфирою, делом пестроделца, словом суда, явленьми истины,</p>
<p>13 истканною багряностию, делом художничим, камении многоценными, изваяньми печати, в связании злата, делом каменноделателя, на память в писании изваяннем по числу колен израилевых:</p>
<p>14 венец злат верху кидара, изображение печати святыни, похвала чести, дело крепости, вожделения очес красима прекрасна.</p>
<p>15 Прежде его не быша таковая до века.</p>
<p>16 Не облечеся иноплеменник, точию сынове его и внучата его присно.</p>
<p>17 Жертвы их приносимы бяху по вся дни непрестанно дважды.</p>
<p>18 Исполни моисей руце и помаза его елеем святым.</p>
<p>19 Бысть ему в завет вечен, и семени его во днех неба, служити ему вкупе и священствовати, и благословляти люди его именем его.</p>
<p>20 Избра его от всех живых принести жертву Господеви, фимиам и благоухание на память, на очищение людем своим.</p>
<p>21 Даде ему заповеди своя, власть в заветех судеб, научити иакова свидением и в законе его просветити израиля.</p>
<p>22 Восташа нань чуждии, и возревноваша ему в пустыни мужие, иже при дафане и авироне, и сонм кореов в ярости и гневе.</p>
<p>23 Виде Господь и не благоволи, и скончашася яростию гнева:</p>
<p>24 сотвори в них знамения, погубити я огнем пламене.</p>
<p>25 И приложи ааронови славу и даде ему наследие: начатки первых жит раздели ему.</p>
<p>26 Хлеб в первых уготова на сытость: ибо жертвы Господни ясти будут, яже даде ему и семени его.</p>
<p>27 Обаче в земли людий не наследствит, и в людех не будет ему части: сам бо часть его и наследие.</p>
<p>28 И финеес сын елеазаров третий во славе, егда ревноваше страху Господню, и ста в превращении людий благостию усердия души своея, и умоли о израили.</p>
<p>29 Сего ради поставлен ему бысть завет мирен, предстателем быти святых и людем его, да будет ему и семени его священства величество во век.</p>
<p>30 И завет давиду, сыну иессеову от колена иудова, наследство царя сына от сына единаго: достояние священства аарону и семени его.</p>
<p>31 Да даст нам премудрость в сердцах наших судити людем его в правду, да не потребятся благая их и слава их в роды их.</p>
<h4>46</h4>
<p>1 Крепок на бранех иисус навин и преемник моисеов бысть во пророчестве:</p>
<p>2 иже бысть по имени своему велик на спасение избранных его, мстити востающым (нань) врагом, яко да наследствит израиля.</p>
<p>3 Коль прославлен бысть воздвижением рук своих, и внегда простираше мечь на грады.</p>
<p>4 Кто прежде его сице ста? брани бо Господни той вождаше.</p>
<p>5 Не рукою ли его воспятися солнце, и един день бысть яко два?</p>
<p>6 Призва вышняго сильна, егда оскорбляху его врази окрест, и послуша его велий Господь: камением градным силы крепкия</p>
<p>7 устреми брань на языки, исхождением погуби противники,</p>
<p>8 да познают языцы всеюружие его, яко пред Господем брань его: ибо последова могутному.</p>
<p>9 И во дни моисеовы сотвори милость сей и халев сын иефонниин, стати противу врага, удержати люди от грех и утолити ропот лукавства:</p>
<p>10 и та два суща спасена быста от шести сот тысящ пешцев, ввести их в наследствие, в землю точащую млеко и мед.</p>
<p>11 И даде Господь халеву крепость, и даже до старости пребысть у него, взыти ему на высоту земли, и семя его обдержа наследие:</p>
<p>12 яко да видят вси сынове израилевы, яко добро ходити вслед Господа.</p>
<p>13 И судии кийждо именем своим, еликих не любодействова сердце, и елицы не отвратишася от Господа, и память их во благословениих:</p>
<p>14 кости их да процветут от места их,</p>
<p>15 и имя их пременяемо на сынех, прославленным бывшым им.</p>
<p>16 Возлюблен Господем своим самуил пророк Господень устрои царство и помаза князи над людьми его:</p>
<p>17 законом Господним суди сонму, и посети Господь иакова:</p>
<p>18 верою своею испытан бысть пророк, и познан бысть в вере своей верен видением.</p>
<p>19 И призва Господа сильна, егда оскорбляху его врази его окрест, приношением агнца ссущаго млеко:</p>
<p>20 и возгреме с небесе Господь и гласом велиим услышан сотвори глас свой:</p>
<p>21 и потреби владыки т¦рския, и вся князи филистимския.</p>
<p>22 И прежде времене успения века свидетелствова пред Господем и христом его: имения и до сапог от всякия плоти не взях: и не сотвори ему поношения (ни един) человек.</p>
<p>23 И по успении своем пророчествова и показа цареви кончину его: и вознесе от земли глас свой, пророчеством истребити беззаконие людий.</p>
<h4>47</h4>
<p>1 И по сем воста нафан пророчествовати во дни давидовы.</p>
<p>2 Якоже тук отлучен от жертвы мирныя, тако давид от сынов израилевых.</p>
<p>3 Со львы играше яко с козлищи и с медведми яко со агнцы овчими.</p>
<p>4 Во юности своей не убил ли исполина, и отят поношение от людий,</p>
<p>5 егда простре руку с каменем из пращи низложити гордыню голиафову?</p>
<p>6 Призва бо Господа вышняго, и вдаде в десницу его крепость низложити человека сильна на брани, вознести рог людий своих.</p>
<p>7 Сице во тмах прослави его и восхвали его во благословениих Господних, внегда носити ему венец славы.</p>
<p>8 Потреби бо враги окрест и уничижи филистимляны противники: даже доднесь сокруши им рог.</p>
<p>9 Во всяцем деле своем даде исповедание святому вышнему глаголом славы:</p>
<p>10 всем сердцем своим восхвали и возлюби сотворшаго и.</p>
<p>11 И постави певцы прямо олтареви, и звуком их услаждати пение.</p>
<p>12 Даде во праздницех благолепие и украси времена даже до скончания, внегда воспевати им имя святое его и от утра гласити во святилищи.</p>
<p>13 Господь отя грехи его и вознесе во век рог его, и даде ему завет царский и престол славы во израили.</p>
<p>14 По сем воста сын разумичен и сего ради обита в пространстве:</p>
<p>15 соломон воцарися во днех мира, яко Бог препокои окрест, да созиждет дом во имя его и да уготовит святилище во век.</p>
<p>16 Коль преумудрился еси во юности своей и наполнился еси яко река разума.</p>
<p>17 Землю покры душа твоя, и исполнил еси притчами гаданий:</p>
<p>18 пройде имя твое во островы далече, и возлюблен был еси в мире твоем.</p>
<p>19 В песнех и паримиах и во притчах и во сказаниих удивишася тебе страны.</p>
<p>20 Именем Господа Бога, нареченнаго Бога израилева,</p>
<p>21 собрал еси яко медь злато и яко олово умножил еси сребро.</p>
<p>22 Вдал еси бока твоя женам и поработился еси телом твоим:</p>
<p>23 дал еси порок славе твоей и осквернил еси семя твое, нанести гнев на чада твоя, и умилитися о безумии твоем: еже разделитися на двое царству, и от ефрема начатися царству непокориву.</p>
<p>24 Господь же не оставит милости своея и не растлит от дел своих, ниже истребит избраннаго своего изчадий и семя возлюбившаго его не измет.</p>
<p>25 И иакову даде останок, и давиду от него корень.</p>
<p>26 И почи соломон со отцы своими</p>
<p>27 и остави по себе от семене своего людем безумие,</p>
<p>28 и умаляющася разумом ровоама, иже отстави люди от совета своего,</p>
<p>29 и иеровоама сына наватова, иже сотвори согрешити израилю и даде ефрему путь ко греху.</p>
<p>30 И умножишася греси их зело, отступити им от земли своея:</p>
<p>31 и всяко лукавство изыскаша, дондеже месть прииде на ня.</p>
<h4>48</h4>
<p>1 И воста илиа пророк яко огнь, и слово его яко свеща горяше:</p>
<p>2 иже нанесе на ня глад и ревностию своею умали я,</p>
<p>3 словом Господним удержа небо и сведе тако трижды огнь с небесе.</p>
<p>4 Коль прославился еси, илие, чудесы твоими, и кто подобен тебе похвалитися?</p>
<p>5 Воздвигнув мертвеца от смерти и из ада словом вышняго,</p>
<p>6 сведый цари в пагубу и прославленныя от одра их,</p>
<p>7 слышавый в синаи обличение и в хориве судбы отмщения,</p>
<p>8 помазуяй цари на воздаяние и пророки преемники по себе,</p>
<p>9 взявыйся вихром огненным на колеснице коней огненных,</p>
<p>10 вписан во обличения на времена, утолити гнев прежде ярости и обратити сердце отчее к сыну и устроити колена иаковля.</p>
<p>11 Блажени видевшии тя и любовию украшеннии.</p>
<p>12 Ибо мы житием поживем.</p>
<p>13 Илиа, иже вихром покровен бысть, и елиссей исполнися духа его и во дни своя не поколебася от князей, и не преможе его никтоже:</p>
<p>14 всяко слово не превзыде его, и во успении пророчествова тело его:</p>
<p>15 и в житии своем сотвори чудеса, и во умертвии дивна дела его.</p>
<p>16 Во всех сих не покаяшася людие и не отступиша от грех своих, дондеже пленени быша от земли своея и расточени быша по всей земли.</p>
<p>17 И остася людий мало, и князь в дому давидове.</p>
<p>18 Нецыи убо от них сотвориша угодное, нецыи же умножиша грехи.</p>
<p>19 Езекиа утверди град свой и введе посреде его воду: ископа железом камень и созда источники водам.</p>
<p>20 Во днех его взыде сеннахирим и посла рапсака, и воздвиже руку свою на сиона и возвеличися гордынею своею.</p>
<p>21 Тогда подвигошася сердца и руце их, и поболеша яко раждающыя.</p>
<p>22 И помолишася Господу милостивому, воздевше руки своя к нему:</p>
<p>23 и святый с небесе скоро услыша я и избави я рукою исаииною:</p>
<p>24 порази полки ассирийския, и сокруши я ангел его.</p>
<p>25 Сотвори бо езекиа угодное Господеви и укрепися на путех давида отца своего, яже заповеда исаиа, пророк велий и верен в видении своем.</p>
<p>26 Во днех его воспятися солнце, и приложи жития цареви:</p>
<p>27 духом велиим виде последняя и утеши сетующыя в сионе:</p>
<p>28 даже до века показа будущая и сокровеная, прежде неже приити им.</p>
<h4>49</h4>
<p>1 Память иосиева в сложение фимиама, и состроеное делом мироварника:</p>
<p>2 во всяцех устех яко мед усладится, и яко мусикиа в пире вина.</p>
<p>3 Той управлен бысть во обращение людий и отят мерзости беззакония,</p>
<p>4 исправи ко Господу сердце свое, во дни беззаконных укрепи благочестие.</p>
<p>5 Кроме давида и езекии и иосии, вси прегрешиша прегрешением,</p>
<p>6 оставиша бо закон вышняго: царие иудины оскудеша,</p>
<p>7 даша бо рог свой инем и славу свою языку чуждему,</p>
<p>8 сожгоша избран град святыни и опустошиша пути его рукою иеремииною:</p>
<p>9 озлобиша бо его, и той во чреве освящен бысть пророк искоренити и озлобити и погубити, такожде создати и насадити.</p>
<p>10 Иезекииль, иже виде видение славы, юже показа ему в колеснице херувимсте:</p>
<p>11 помяну бо враги в дожди, и благосотворити направляющым пути.</p>
<p>12 И обоюнадесяте пророков да процветут кости от мест своих: утеши бо иакова и избавил я верою надежды.</p>
<p>13 Како возвеличим зоровавеля? и сей яко печать на десней руце:</p>
<p>14 такожде иисус сын иоседеков: иже во дни своя создаста дом и воздвигоста церковь святу Господеви, уготовану во славу века.</p>
<p>15 И неемии на мнозе (буди) память, воздвигшему нам стены падшыя и поставльшему двери и заворы и воздвигшему домы падшыя нашя.</p>
<p>16 Никтоже создан бысть таков, яко енох на земли: той бо взят бысть от земли.</p>
<p>17 Ниже яко иосиф бысть муж, вождь братии, утверждение людем, и кости его посещены быша.</p>
<p>18 Сим и сиф прославлена быста в человецех, и паче всякаго животнаго в твари адам.</p>
<h4>50</h4>
<p>1 Симон сын ониин иерей великий, иже в животе своем сострои дом и во дни своя утверди церковь.</p>
<p>2 И тем основана бысть высота сугуба, воздвижение высоко ограждения церковнаго.</p>
<p>3 Во дни его умалишася сосуди воднии, ров яко моря окружение.</p>
<p>4 Блюдый люди своя от падения и укрепивый град во обседении.</p>
<p>5 Коль прославлен бысть в сожителстве людий, во исходе дому катапетасмы?</p>
<p>6 яко звезда утренняя посреде облаков, аки луна полна во днех своих,</p>
<p>7 яко солнце сияющее на церковь вышняго, и аки дуга светящаяся на облацех славы:</p>
<p>8 яко цвет шипков во днех весенных, яко крин при исходищих воды, яко стебло ливаново во днех жатвы:</p>
<p>9 яко огнь и ливан на огнищи,</p>
<p>10 якоже сосуд злат искован, украшен всяким камением многоценным,</p>
<p>11 яко маслина износящая плоды и яко кипарис возрастаяй до облак.</p>
<p>12 Внегда взимати ему одежду славы и облачатися ему в совершение хваления, в восхождении олтаря святаго прослави одежду святыни.</p>
<p>13 Внегда же приимати части от рук иерейских, и той стояше при огнищи олтаря:</p>
<p>14 окрест его венец братии, яко прозябение кедрско в ливане, и окружиша его яко стеблие финиково:</p>
<p>15 и вси сынове аарони во славе своей, и приношение Господне в руках их пред всем собором израилевым.</p>
<p>16 И совершение служителей на олтарех, еже украсити приношение вышняго вседержителя,</p>
<p>17 простре на чашу возлияния руку свою, изгнете от крове гроздныя, возлия на основание олтаря в воню благоухания вышнему всех Цареви.</p>
<p>18 Тогда возопиша сынове аарони, трубами коваными вострубиша, услышан сотвориша глас велик на память пред вышним.</p>
<p>19 Тогда вси людие обще приспеша и падоша ницы на земли поклонитися Господеви своему вседержителю Богу вышнему:</p>
<p>20 и восхвалиша певцы гласы своими, в велицем гласе усладися пение:</p>
<p>21 и помолишася людие Господу вышнему молитвою пред милостивым, дондеже совершися красота Господня, и службу свою скончаша.</p>
<p>22 Тогда сошед воздвиже руки своя на весь собор сынов израилевых, дати благословение Господеви от устен своих и именем его похвалитися.</p>
<p>23 И повтори поклонение прияти благословение от вышняго.</p>
<p>24 И ныне благословение Бога всех, велия творящаго единаго всюду, возносящаго дни нашя от ложесн и творящаго с нами по милости своей:</p>
<p>25 да даст нам веселие сердца, и да будет мир во дни нашя во израили якоже дни века:</p>
<p>26 да уверит с нами милость свою и во дни своя избавит ны.</p>
<p>27 Два языка омерзеста души моей, а третий несть язык:</p>
<p>28 седящии на горе самарийстей и филистимляне, и людие буи живущии в сикимех.</p>
<p>29 Наказание разума и ведения начерта в книзе сей иисус сын сирахов, Иерусалимлянин, иже одожди премудрость от сердца своего.</p>
<p>30 Блажен, иже в сих поживет, и иже я положит в сердцы своем, упремудрится.</p>
<p>31 Аще бо сотворит сия, ко всем укрепится, яко свет Господень след его.</p>
<h4>51</h4>
<p>1 Молитва иисуса сына сирахова. Исповемся тебе, Господи Царю, и восхвалю тебе, Бога спаса моего, исповедаюся имени твоему,</p>
<p>2 яко покровитель и помощник был еси ми</p>
<p>3 и избавил еси тело мое от пагубы и от сети клеветы язычныя, от устен делающих лжу, и на противящихся ми был еси помощник,</p>
<p>4 и избавил мя еси по множеству милости имене твоего от скрежетания готовых снести мя,</p>
<p>5 из руки ищущих души моея, от многих скорбей, яже имех,</p>
<p>6 от стужания огненнаго окрест и от среды огня, идеже не сожегохся,</p>
<p>7 из глубины чрева адова и от языка нечиста и словесе ложна, ко царю от оболгания языка неправедна.</p>
<p>8 Приближися даже до смерти душа моя,</p>
<p>9 и живот мой бе близ ада преисподняго.</p>
<p>10 Обдержаша мя отвсюду, и не бе помогающаго: воззрех на помощь человечу, и не бе.</p>
<p>11 И помянух милость твою, Господи, и деяние твое, еже от века:</p>
<p>12 яко изимаеши терпящих тя, (Господи,) и спасаеши их от рук вражиих.</p>
<p>13 И вознесох от земли моление мое и о избавлении от смерти помолихся:</p>
<p>14 и призвах Господа, Отца Господа моего, не оставити мене во дни скорби, во время гордых без помощи.</p>
<p>15 Восхвалю имя твое непрестанно и воспою тя во исповедании. И услышана бысть молитва моя.</p>
<p>16 Спасл бо мя еси от пагубы и изял еси мя от времене лукавна.</p>
<p>17 Сего ради исповемся тебе, и восхвалю тя, и благословлю имя твое, Господи.</p>
<p>18 Еще юн сый, прежде неже странствовати ми, исках премудрости яве в молитве моей:</p>
<p>19 пред церковию молихся о ней, и даже до последних взыщу ея: от цвета, яко зреющаго грозда,</p>
<p>20 возвеселися сердце мое о ней: пойде нога моя в правости, от юности моея изследих ю.</p>
<p>21 Приклоних мало ухо мое и приях, и многое обретох себе наказание:</p>
<p>22 предуспеяние бысть ми в ней.</p>
<p>23 Дающему мне премудрость воздам славу.</p>
<p>24 Умыслих бо творити ю, и поревновах благому, и не постыжуся.</p>
<p>25 Боряшеся душа моя о ней, и в творении моем испытах:</p>
<p>26 руце мои воздех на высоту и неведения ея уразумех.</p>
<p>27 Душу мою направих к ней,</p>
<p>28 сердце стяжах с нею исперва, и во очищении обретох ю: сего ради не оставлен буду.</p>
<p>29 И утроба моя смятеся ищущи ея: темже стяжах благое стяжание.</p>
<p>30 Даде Господь язык ми мзду мою, и тем восхвалю его.</p>
<p>31 Приближитеся ко мне, ненаказаннии, и водворитеся в дому наказания.</p>
<p>32 Почто лишаетеся, глаголете, в сих, и души вашя жаждут зело?</p>
<p>33 Отверзох уста моя и глаголах: стяжите себе без сребра (мудрость):</p>
<p>34 выю вашу подложите под иго, и да приимет душа ваша наказание: близ есть обрести ю.</p>
<p>35 Видите очима вашима, яко мало трудихся и обретох себе мног покой.</p>
<p>36 Приобщитеся наказанию многим числом сребра, и много злато пристяжете ею.</p>
<p>37 Да возвеселится душа ваша в милости его, и да не постыдитеся в хвалении его.</p>
<p>38 Делайте дело ваше прежде времене, и даст мзду вашу во время свое.</p>
