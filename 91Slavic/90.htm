<h4>1</h4>
<p>И бысть человек от армафем сифы, от горы ефремли, и имя ему елкана сын иеремииль, сына илиина, сына фокеля в насиве от армафема от горы ефремли:</p>
<p>и сему две жены (быша): имя единей анна и имя вторей феннана: и бяху феннане дети, анне же не бяше отрочате.</p>
<p>И восхождаше человек от дне до дне из града своего армафема покланятися и жрети Господу Богу саваофу в силом. И тамо бе илий и два сына его офни и финеес, жерцы Господни.</p>
<p>И бысть день, и пожре елкана и даде феннане жене своей и сыном ея и дщерем ея части:</p>
<p>анне же даде часть едину, яко не бе ей чада, обаче анну любляше елкана паче феннаны. И Господь затвори ложесна ея:</p>
<p>занеже не даде ей Господь чада по скорби ея и по сетованию оскорбления ея, и сетоваше сего ради, яко затвори Господь утробу ея не дати ей чада.</p>
<p>Тако творяше от года до года, внегда приходити ей в дом Господень: (укоряше ея тако,) и сетоваше, и плакаше, и не ядяше.</p>
<p>И рече ей елкана муж ея: анна. И рече ему: се, аз, господи. И рече ей: что ти есть, яко плачешися? и почто не яси? и почто биеши сердце твое? несмь ли аз тебе добрее паче десяти чад?</p>
<p>И воставши анна по ядении их в силоме, и ста пред Господем. Илий же жрец седяше на престоле, при празе двери храма Господня.</p>
<p>И та умиленна душею, и помолися Господу и плачущи проплака,</p>
<p>и обеща обет Господу, глаголющи: адонаи Господи елои саваоф, аще призирая призриши на смирение рабы твоея и помянеши мя, и даси рабе твоей семя мужеско, то дам е пред тобою в дар до дне смерти его: и вина и пиянственнаго не испиет, и железо не взыдет на главу его.</p>
<p>И бысть егда умножи молящися пред Господем, илий же жрец смотряше на уста ея.</p>
<p>И та глаголаше в сердцы своем, токмо устне ея двизастеся, а глас ея не слышашеся: и мняше ю илий пияну сущу.</p>
<p>И рече ей илий: доколе пияна будеши? отими вино твое и иди от места Господня.</p>
<p>И отвеща анна и рече: ни, господи: жена в жесток день аз есмь, вина и пиянства не пих, но изливаю пред Господем душу мою:</p>
<p>не даждь рабы твоея во дщерь погибели, яко от множества глумления моего и от множества сетования моего истаях даже доселе.</p>
<p>И отвеща илий и рече к ней: иди с миром, Бог израилев да даст ти все прошение твое, еже просила еси от него.</p>
<p>И рече анна: обрете раба твоя благодать пред очима твоима. И иде жена в путь свой, и вниде во обитель свою, и яде с мужем своим и пи, и лице ея не испаде ктому.</p>
<p>И утреневаша заутра, и поклонишася Господу, и идоша путем своим. И вниде елкана в дом свой во армафем и позна елкана жену свою анну: и помяне ю Господь, и зачат.</p>
<p>И бысть во время дний, и роди анна сына и нарече имя ему самуил: и рече: яко от Господа Бога саваофа испросих его.</p>
<p>И взыде человек елкана и весь дом его в силом пожрети жертву дний и обеты своя и вся десятины земли своея.</p>
<p>Анна же не взыде с ним, яко рече мужеви своему: дондеже взыдет отроча, и аще отдою е, тогда явится лицу Господню и пребудет тамо до века.</p>
<p>И рече ей елкана муж ея: твори благое пред очима твоима, седи дондеже отдоиши е: но да утвердит Господь (слово твое), изшедшее из уст твоих. И седе жена, и млеком питаше сына своего, дондеже отдои его.</p>
<p>И взыде с ним в силом, егда отдои его, с телцем трилетным и с хлебы и со ефи муки пшеничны и мехом вина: и внидоша в дом Господень в силом, и отроча с ними.</p>
<p>И приведоша е пред Господа: и закла отец его жертву, юже творяше от дний на дни Господеви: и приведоша отроча, и закла телца. И приведе анна мати отроча ко илию</p>
<p>и рече: во мне, Господи, да живет душа твоя, господине мой, аз жена стоявшая пред тобою, о сем помолитися Господу:</p>
<p>о отрочати сем молихся, и даде ми Господь прошение мое, еже просих у него:</p>
<p>и аз отдаю е Господеви во вся дни живота его на служение Господеви. И поклонися тамо Господеви.</p>
<h4>2</h4>
<p>И помолися анна и рече: утвердися сердце мое в Господе, вознесеся рог мой в Бозе моем, разширишася уста моя на враги моя, возвеселихся о спасении твоем:</p>
<p>яко несть свят яко Господь, и несть праведен яко Бог наш, и несть свят паче тебе:</p>
<p>не хвалитеся и не глаголите высокая в гордыни, ниже да изыдет велеречие из уст ваших: яко Бог разумов Господь, и Бог уготовляяй начинания своя:</p>
<p>лук сильных изнеможе, и немощствующии препоясашася силою:</p>
<p>исполненнии хлеба лишишася, и алчущии пришелствоваша землю: яко неплоды роди седмь, и многая в чадех изнеможе:</p>
<p>Господь мертвит и живит, низводит во ад и возводит,</p>
<p>Господь убожит и богатит, смиряет и высит,</p>
<p>возставляет от земли убога и от гноища воздвизает нища посадити его с могущими людий, и престол славы дая в наследие им:</p>
<p>даяй молитву молящемуся и благослови лета праведнаго, яко не в крепости силен муж:</p>
<p>Господь немощна сотвори сопостата его, Господь свят: да не хвалится премудрый премудростию своею, и да не хвалится сильный силою своею, и да не хвалится богатый богатством своим: но о сем да хвалится хваляйся, еже разумети и знати Господа, и творити суд и правду посреде земли: Господь взыде на небеса и возгреме: той судит концем земли, праведен сый, и даст крепость царем нашым и вознесет рог христа своего.</p>
<p>И оставиша его тамо пред Господем и отидоша во армафем в дом свой: отроча же бе служа лицу Господню пред лицем илии жерца.</p>
<p>Сынове же илии жерца (быша) сынове погибелнии, не ведуще Господа,</p>
<p>ни оправдания жреческа пред людьми всеми жрущими. И прихождаше отрок жреческ, егда варятся мяса, и удица трезубна в руку его,</p>
<p>и влагаше ю в коноб великий, или в медяный сосуд, или горнец, и все еже вонзеся на удицу, взимаше е себе жрец: и тако творяху всему израилеви приходящему пожрети Господеви в силоме.</p>
<p>И прежде каждения тука, прихождаше отрок жреческ и глаголаше мужеви жрущему: даждь мяса испещи жерцу, и не возму от тебе мяса варенаго от коноба.</p>
<p>И глаголаше муж жряй: да покадится первее тук, якоже подобает, и тогда возмеши себе от всех, еже хощет душа твоя. И рече: ни, ныне даждь: аще же не даси, возму силою.</p>
<p>И бе пред Господем грех отроков велий зело, яко отметаху жертву Господню.</p>
<p>И самуил бе служа пред Господем, отрочищь сый опоясан во ефуд льнян.</p>
<p>И хламиду малу сотвори ему мати его, и приношаше ему от дний во дни, егда восхождаше с мужем своим пожрети жертву дний.</p>
<p>И благослови илий елкану и жену его, глаголя: да воздаст ти Господь семя от жены сея за дар, егоже даровал еси Господеви. И отиде человек в место свое.</p>
<p>И посети Господь Бог анну, и зача, и роди еще три сыны и дщери две. И возвеличися отрок самуил пред Господем.</p>
<p>Илий же состареся зело: и услыша, яже творяху сынове его всем сыном израилевым, и яко бываху с женами предстоящими у дверий скинии свидения,</p>
<p>и рече им: почто творите по глаголу сему, егоже аз слышу из уст всех людий Господних (о вас)?</p>
<p>ни, чада, ни: яко не благ слух, егоже аз слышу о вас: не творите тако, яко не добры слухи, яже аз слышу, еже не работати людем Богу:</p>
<p>аще согрешая согрешит муж мужеви, помолятся о нем ко Господу: аще же Господеви согрешит, кто помолится о нем? И не послушаста гласа отца своего, яко хотяй восхоте Господь погубити я.</p>
<p>Отрок же самуил хождаше предуспевая, и бе благ пред Господем и человеки.</p>
<p>И прииде человек Божий ко илию и рече: сия глаголет Господь: открываяся открыхся в дому отца твоего, сущым им в земли египетстей рабом в дому фараони,</p>
<p>и избрах дом отца твоего от всех домов израилевых мне служити, еже восходити ко олтарю моему и кадити кадилом и носити ефуд, и дах дому отца твоего вся, яже огня жертвенная сынов израилевых, в снедь:</p>
<p>и почто ты воззрел еси на фимиам мой и на жертву мою безстудным оком, и прославил сыны твоя паче мене, еже благословляти начаток всякия жертвы израилевы предо мною?</p>
<p>сего ради сия глаголет Господь Бог израилев, глаголя: рекох, дом твой и дом отца твоего прейдет предо мною до века: а ныне глаголет Господь: никакоже мне, зане токмо прославляющыя мя прославлю, и уничижаяй мя безчестен будет:</p>
<p>се, дние идут, и потреблю семя твое и семя дому отца твоего, и не будет старца в дому твоем во вся дни,</p>
<p>и узриши державу мою во всех, имиже разблажает израиля, и не будет старца в дому твоем во вся дни:</p>
<p>и мужа не истреблю тебе от олтаря моего, во еже оскудети очесем его и истаяти души его: и вси прочии дому твоего падут оружием мужеским:</p>
<p>и сие тебе знамение, еже приидет на оба сына твоя сия офни и финееса: в день един умрут оба:</p>
<p>и возставлю себе жерца верна, иже вся яже в сердцы моем и яже в души моей сотворит, и созижду ему дом верен, и предидет пред христом моим во вся дни:</p>
<p>и будет всяк оставшийся в дому твоем приидет поклонитися ему с цатою сребра и хлебом единым, глаголя: приими мя к единому от священнослужений твоих, еже ясти хлеб.</p>
<h4>3</h4>
<p>И отрочищь самуил бе служа Господеви пред илием иереем, и глаголгол Господень бе честен в тыя дни, не бе видение посылаемо.</p>
<p>И бысть в день он, и илий спаше на месте своем, и очи его начаста тяжце быти, и не можаше зрети:</p>
<p>и прежде неже угасе светилник Божий, и самуил спаше в церкви Господни, идеже кивот Божий,</p>
<p>и воззва Господь: самуиле, самуиле. И рече: се, аз.</p>
<p>И тече ко илию и рече: се, аз, яко звал мя еси. И рече (илий): не звах тебе, возвратися и спи. И возвратися и спа.</p>
<p>И приложи Господь и воззва еще: самуиле, самуиле. И воста самуил и иде ко илию вторицею, и рече: се, аз, яко звал мя еси. И рече: не звах тебе, чадо мое, возвратися, спи.</p>
<p>Самуил же в то время еще не познаваше Бога, прежде откровения ему гласа Господня.</p>
<p>И приложи Господь призвати самуила третицею: и востав, и иде ко илию и рече: се, аз, яко звал мя еси. И разуме илий, яко Господь призывает отрочища, и рече: возвратися и спи, чадо:</p>
<p>и будет аще воззовет тя зовый, и речеши: глаголи, Господи, яко слышит раб твой. И иде самуил, и спа на месте своем.</p>
<p>И прииде Господь и ста и воззва его якоже первое и второе: самуиле, самуиле. И рече самуил: глаголи (Господи), яко слышит раб твой.</p>
<p>И рече Господь к самуилу: се, аз творю глаголголы моя во израили, яко всякому слышащему сия пошумит во обоих ушесех его:</p>
<p>в день той воздвигну на илиа вся, елика глаголах на дом его: начну и скончаю:</p>
<p>и возвестих ему, яко отмщу аз на доме его до века в неправдах сынов его, о нихже ведяше, яко злословиста Бога сынове его, и не наказа их:</p>
<p>и сего ради кляхся дому илиину, яко не очистится неправда дому илиина в кадилах и жертвах его до века.</p>
<p>И спа самуил до утра, и утренева заутра, и отверзе двери храма Господня. Самуил же убояся поведати видения илию.</p>
<p>И рече илий к самуилу: самуиле чадо. И рече: се, аз.</p>
<p>И рече (илий): что глаголгол глаголголанный к тебе? не скрый убо от мене: сия да сотворит тебе Бог и сия да приложит, аще утаиши от мене слово от всех словес глаголголанных к тебе во ушеса твоя.</p>
<p>И поведа самуил илию вся словеса, и не утаи от него (ни единаго глаголгола). И рече илий: Господь сам, еже благо пред ним, да сотворит.</p>
<p>И возвеличен бысть самуил, и Господь бе с ним, и не паде от всех словес его на земли (ни един глагол).</p>
<p>И разумеша вси израилтяне от дана даже и до вирсавии, яко верен самуил Господу во пророцех.</p>
<p>И приложи Господь явитися в силоме, яви бо ся Господь самуилу: и уверися самуил пророк быти Господеви во всем израили, от конца до конца земли. Илий же состареся зело, и сынове его ходяще хождаху, и лукав путь их пред Господем.</p>
<h4>4</h4>
<p>И бысть во дни оны, и собрашася иноплеменницы противу израиля на брань: и изыде израиль во сретение им на брань, и ополчишася во авенезере, и иноплеменницы ополчишася во афеце:</p>
<p>и сразишася иноплеменницы на брани со израилтяны, и преклонися брань, и падоша мужие израилевы пред иноплеменники, и убиени быша в брани на селе четыри тысящы мужей.</p>
<p>И приидоша людие в полк, и реша старейшины израилевы: почто порази нас Господь днесь пред иноплеменники? возмем кивот Бога нашего от силома, и изыдет посреде нас и спасет ны от руки враг наших.</p>
<p>И послаша людие в силом, и взяша оттуду кивот Господа седящаго на херувимех: и (быша) тамо оба сына илиина с кивотом Божиим, офни и финеес.</p>
<p>И бысть егда прииде кивот Господень в полк, и возопи весь израиль гласом великим, и возшуме земля.</p>
<p>И услышаша иноплеменницы глас вопля и реша: что сей вопль великий в полце еврейсте? И уразумеша, яко кивот Господень прииде в полк.</p>
<p>И убояшася иноплеменницы и реша: сии бози приидоша к ним в полк: горе нам, изми ны, господи, днесь: яко не бысть тако вчера и третияго дне:</p>
<p>горе нам, кто ны измет от руки богов крепких сих? сии суть бози, побившии египта всякими язвами и в пустыни:</p>
<p>укрепитеся и будите в мужы, иноплеменницы, яко да не поработаете евреом, якоже поработаша нам, будите убо в мужы и бийтеся с ними.</p>
<p>И бишася с ними: и падоша мужие израилевы пред иноплеменники, и побеже кийждо в селение свое, и бысть язва велика зело: и паде от израиля тридесять тысящ чинов:</p>
<p>и кивот Божий взят бысть, и оба сыны илиины умроша, офни и финеес.</p>
<p>И тече муж от брани иеминей, и прииде в силом в день он, и ризы своя растерзав, и персть бе на главе его.</p>
<p>И прииде, и се, илий седяше на престоле своем у дверий, смотря на путь, яко бе сердце его во ужасе (велице) о кивоте Божии. И человек вниде во град возвещая: и возопи весь град гласом великим:</p>
<p>и слыша илий глас вопля и рече: что есть глас вопля сего? И человек потщався вниде и поведа илию.</p>
<p>И бе илий девятидесяти осми лет, и очи его изнемогоста, и не видяше.</p>
<p>И рече илий мужем предстоящым себе: что глас вопля сего? И муж потщався вниде ко илию и рече ему: аз есмь пришедый из полка, и аз прибежах от брани днесь. И рече илий: что бывший глагол, чадо?</p>
<p>И отвеща отрочищь и рече: побежаша мужие израилевы от лица иноплеменников, и язва велия бысть в людех, и оба сыны твоя умроша, и кивот Божий взят есть.</p>
<p>И бысть егда помяну о кивоте Божии, и паде (илий) с престола взнак близ дверий, и сокрушися хребет его, и умре, яко стар бе человек и тяжек: и той суди израилеви четыредесять лет.</p>
<p>И сноха его жена финеесова заченшая родити, и слыша весть, яко взят бысть кивот Божий и яко умре свекор ея и муж ея, и восплакася (горько), и роди, яко обратишася на ню болезни ея.</p>
<p>И во время, внегда умираше, реша ей жены предстоящыя ей: не бойся, яко сына родила еси. И не отвеща, и не разуме сердце ея.</p>
<p>И нарече отрочища уехавоф: и реша о кивоте Божии и о свекре ея и о мужи ея: преселися слава от израиля, яко взятся кивот Господень, и яко умре свекор ея и муж ея.</p>
<p>И рече: преселися слава израилева, яко взят бысть кивот Божий.</p>
<h4>5</h4>
<p>И взяша иноплеменницы кивот Божий и изнесоша его от авенезера во азот:</p>
<p>и взяша иноплеменницы кивот Господень и внесоша его в храм дагонов, и поставиша его близ дагона.</p>
<p>И обутреневаша азотяне наутрие и внидоша в храм дагонов: и увидеша, и се, дагон паде на землю на лице свое пред кивотом Божиим. И воздвигоша дагона, и поставиша его на месте своем.</p>
<p>И бысть егда восташа заутра, и се, дагон лежаше лицем на земли пред кивотом завета Господня: глава же дагонова и обе плесне ног его отяты на празе особо каяждо, и обе длани рук его лежаще при дверех, точию труп дагонов остася.</p>
<p>Того ради не вступают жерцы дагоновы и вси входящии в храм дагонов на праг дому дагонова во азоте даже до дне сего: яко преступающе преступают.</p>
<p>И отяготе рука Господня на азоте, и наведе на них, и воскипе им на седалищах их, во азоте и в пределех его, и посреде страны его умножишася мышы: и бысть смущение смерти велико во граде.</p>
<p>И видеша мужие азотстии, яко тако (бысть), и глаголаша: яко не пребудет кивот Бога израилева с нами, яко жестока рука его на ны и на дагона бога нашего.</p>
<p>И пославше собраша воевод иноплеменничих к себе и глаголаша: что сотворим кивоту Бога израилева? И реша гефее: да прейдет кивот Бога израилева к нам в геф. И прейде кивот Бога израилева в геф.</p>
<p>И бысть по прешествии его, и бысть рука Господня на граде, мятеж велий зело: и порази мужы града от мала до велика, и порази их на седалищах их. И сотвориша гефее себе седалища (злата),</p>
<p>и отпустиша кивот Божий во аскалон. И бысть егда вниде кивот Бога израилева во аскалон, и возопиша аскалонитяне глаголюще: почто возвратисте кивот Бога израилева к нам, уморити ны и люди нашя?</p>
<p>И послаша и собраша вся воеводы иноплеменничи и реша: отпустите кивот Бога израилева, и да поставится на месте своем, и да не уморит нас и людий наших. Яко бысть мятеж смерти во всем граде тяжек зело, егда вниде кивот Бога израилева тамо.</p>
<p>И живущии и не умершии уязвишася на седалищах, и взыде вопль града до небесе.</p>
<h4>6</h4>
<p>И бе кивот Господень на селе иноплеменников седмь месяц: и воскипе земля их мышами.</p>
<p>И призваша иноплеменницы жерцев и волхвов и обаянников своих, глаголюще: что сотворим кивоту Господню? скажите нам, како послем его на место его?</p>
<p>И реша: аще отпущаете вы кивот завета Господа Бога израилева, да не послете его тща, но отдающе отдадите ему за муки (дары), и тогда исцелитеся, и умилостивится вам: еда ли не отступит рука его от вас?</p>
<p>И глаголаша: что ему за муки отдадим? И реша: по числу воевод и иноплеменничих пять седалищ златых и пять мышей златых, яко прегрешения в вас и в князех ваших и в людех:</p>
<p>и сотворите подобие седалищ ваших и подобие мышей ваших, растлевающих землю, и воздадите славу Богу (израилеву), яко да облегчит руку свою от вас и от богов ваших и от земли вашея:</p>
<p>и почто отягощаете сердца ваша, якоже отягчи египет и фараон сердце свое? не егда ли поругася им, отпусти их, и отидоша?</p>
<p>и ныне возмите и сотворите колесницу нову едину и две кравы первородившыя без телят, на нихже не бяше ярмо: и впрязите кравы в колесницу, а телята их возвратите вспять в дом:</p>
<p>и возмите кивот Господень, и возложите и на колесницу, и сосуды златыя отдадите ему за муки, и положите в ковчежце от страны его: и отпустите его, да идет:</p>
<p>и узрите, аще путем пределов своих пойдет в вефсамис, той сотвори нам зло великое сие: аще же ни, то уразумеем, яко не рука его прикоснуся нас, но приключение сие бысть нам.</p>
<p>И сотвориша иноплеменницы тако, и взяша две кравы первородившыя, и впрягоша я в колесницу, телята же их затвориша в доме:</p>
<p>и возложиша кивот Господень на колесницу, и ковчежец, и мышы златыя, и подобия седалищ своих:</p>
<p>и управишася кравы на пути в путь вефсамский, на пути имже идяху, и труждахуся, и не совращахуся на десно, ниже на шуе: и воеводы иноплеменничи идяху вслед его даже до предел вефсамских.</p>
<p>И иже в вефсамисе жняху жатву пшеницы во юдоли: и возведоша очи свои, и видеша кивот Господень, и возвеселишася во сретение ему.</p>
<p>И колесница вниде в село осиево сущее в вефсамисе, (и ста тамо,) и поставиша тамо при нем камень велий: и иссекоша древеса колесничная, и кравы вознесоша на всесожжение Господу.</p>
<p>Левити же вознесоша кивот Господень, и ковчежец иже с ним, и яже в нем сосуды златы, и положиша на камени велицем: мужие же вефсамстии вознесоша всесожжения и пожроша жертву в той день Господу.</p>
<p>И пять воевод иноплеменничи зряху, и возвратишася во аккарон в день той.</p>
<p>И сия седалища златая, яже воздаша иноплеменницы за муку Господу: азотско едино, газско едино, аскалонско едино, гефско едино, аккаронско едино.</p>
<p>И златыя мышы по числу всех градов иноплеменничих пяти воевод, от града утвержена и даже до веси ферезеовы и до камене великаго, на немже положиша кивот завета Господня, иже есть даже до сего дне, на селе осии вефсамиситянина.</p>
<p>И не порадовашася сынове иехониины в мужех вефсамских, яко видеша кивот Господень: и уби в них пятьдесят тысящ и седмьдесят мужей. И плакашася людие, яко порази Господь людий язвою великою зело.</p>
<p>И реша мужие иже от вефсамиса: кто возможет поити пред Господем Богом святым сим? и к кому взыдет кивот завета Господня от нас?</p>
<p>И послаша послы к живущым в кариафиариме, глаголюще: возвратиша иноплеменницы кивот Господень, снидите и вознесите его к себе.</p>
<h4>7</h4>
<p>И приидоша мужие кариафиаримстии и взяша кивот завета Господня, и внесоша его в дом аминадавль иже на холме: и елеазара сына его освятиша сохраняти кивот завета Господня.</p>
<p>И бысть от негоже дне бе кивот в кариафиариме, умножишася дние, и быти двадесять лет: и воззре весь дом израилев вслед Господа.</p>
<p>И рече самуил ко всему дому израилеву, глаголя: аще всем сердцем вашим вы обращаетеся ко Господу, отимите боги чуждыя от среды вас, и дубравы, и уготовайте сердца ваша ко Господу, и поработайте ему единому, и избавит вас от руки иноплеменничи.</p>
<p>И отвергоша сынове израилевы ваалима и дубравы астарофа, и поработаша Господу единому.</p>
<p>И рече самуил: соберите ко мне всего израиля в массифаф, и помолюся о вас ко Господу.</p>
<p>И собрашася людие в массифаф, и почерпаху воду и проливаху пред Господем на землю: и постишася в той день, и реша: согрешихом пред Господем. И судяше самуил сыны израилевы в массифафе.</p>
<p>И услышаша иноплеменницы, яко собрашася вси сынове израилевы в массифаф, и взыдоша воеводы иноплеменничи на израиля. И слышаша сынове израилевы и убояшася от лица иноплеменник:</p>
<p>и реша сынове израилевы к самуилу: не премолчи о нас вопия ко Господу Богу нашему, да избавит ны от руки иноплеменничи. И рече самуил: не буди мне еже отступити от Господа Бога моего и не вопити о вас с молением.</p>
<p>И взя самуил ягня едино ссущее, и принесе е на всесожжение со всеми людьми Господеви: и возопи самуил ко Господу о израили, и послуша его Господь.</p>
<p>И бяше самуил возносяй всесожжение, и иноплеменницы приближишася на брань на израиля: и возгреме Господь гласом велиим в день он на иноплеменники, и смятошася и падоша пред израилем:</p>
<p>и изыдоша мужие израилевы от массифафа, и погнаша иноплеменников, и биша их даже до подолия вефхор.</p>
<p>И взя самуил камень един и постави его между массифафом и между ветхим: и нарече имя ему авенезер, сиречь камень помощи, и рече: до зде поможе нам Господь.</p>
<p>И смири Господь иноплеменники, и не приложиша ктому ити в пределы израилевы: и бысть рука Господня на иноплеменников во вся дни самуиловы.</p>
<p>И отдашася грады, ихже взяша иноплеменницы от сынов израилевых, и отдаша их израилю, от аккарона даже до гефа, и пределы израиля свободишася от руки иноплеменничи: и бе мир между израилем и между аморреем.</p>
<p>И судяше самуил израилю во вся дни живота своего.</p>
<p>И хождаше от года до года, и окрест вефиля и галгалы и массифафа, и суждаше израиля во всех священных сих.</p>
<p>Бяше же ему возвращение во армафем, яко тамо бяше дом его: и судяше тамо израиля, и созда тамо олтарь Господеви.</p>
<h4>8</h4>
<p>И бысть егда состареся самуил, и постави сыны своя судити израилеви.</p>
<p>И сия имена сыном его: первенец иоиль, и имя второму авиа, судии в вирсавеи.</p>
<p>И не поидоша сынове его путем его: и уклонишася вслед лихоимания, и приимаху дары, и развращаху суды.</p>
<p>И собрашася мужие израилевы, и приидоша к самуилу во армафем</p>
<p>и реша ему: се, ты состарелся еси, сынове же твои не ходят по пути твоему: и ныне постави над нами царя, да судит ны, якоже и прочии языки.</p>
<p>И бысть лукав глагол пред очима самуиловыма, яко реша: даждь нам царя, да судит ны. И помолися самуил ко Господу.</p>
<p>И рече Господь самуилу: послушай гласа людий, якоже глаголют к тебе, яко не тебе уничижиша, но мене уничижиша, еже не царствовати ми над ними:</p>
<p>по всем делом, яже сотвориша ми, от негоже дне изведох их из земли египетски до днешняго дне, и оставиша мя, и послужиша богом иным, тако тии творят и тебе:</p>
<p>и ныне послушай гласа их: обаче засвидетелствуя засвидетелствуеши им и возвестиши им правду цареву, иже царствовати будет над ними.</p>
<p>И рече самуил вся словеса Господня к людем просящым от него царя,</p>
<p>и глагола (им): сие будет оправдание царево, иже царствовати имать над вами: сыны вашя возмет и поставит я колесничники своя, и на кони всадит их, и предтекущих пред колесницами его:</p>
<p>и поставит я себе сотники и тысящники и жателми жатвы своея, и оымут оыманием гроздия его, и творити орудия воинская его и орудия колесниц его:</p>
<p>и дщери вашя возмет в мироварницы и в поварницы и в хлебницы:</p>
<p>и села ваша и винограды вашя и масличины вашя благия возмет и даст рабом своим:</p>
<p>и семена ваша и винограды вашя одесятствует и даст скопцем своим и рабом своим:</p>
<p>и рабы вашя и рабыни вашя и стада ваша благая и ослы вашя отимет и одесятствует на дела своя:</p>
<p>и пажити вашя одесятствует, и вы будете ему раби:</p>
<p>и возопиете в день он от лица царя вашего, егоже избрасте себе, и не услышит вас Господь в день он, яко вы сами избрасте себе царя.</p>
<p>И не восхотеша людие послушати самуила и реша ему: ни, но царь да будет над нами,</p>
<p>и будем и мы якоже вси языцы: и судити имать нас царь наш, и изыдет пред нами, и поборет поборением о нас.</p>
<p>И слыша самуил вся глаголы людий и глагола я во ушы Господеви.</p>
<p>И рече Господь к самуилу: послушай гласа их, и постави им царя. И рече самуил к мужем израилевым: да идет кийждо вас во свой град.</p>
<h4>9</h4>
<p>И бе муж от сынов вениаминовых, емуже имя кис, сын авиилов, сына иаредова, сына вахирова, сына афекова, сына мужа иеминеова, муж силен крепостию.</p>
<p>И сему бе сын, имя ему саул, добровеличен, муж благ: и не бе в сынех израилевых благ паче его, от рамен и выше высок паче всех людий.</p>
<p>И заблудиша ослята киса отца саулова. И рече кис к саулу сыну своему: возми с собою единаго от отрок, и воставше идите и поищите ослят.</p>
<p>И проидоша гору ефремлю, и проидоша землю селха, и не обретоша: и проидоша землю сегалимлю, и не бе: и проидоша землю иаминю, и не обретоша.</p>
<p>И пришедшым им в землю сифову, и рече саул ко отроку своему иже с ним: гряди и возвратимся, да не како отец мой оставя ослята, печется о нас.</p>
<p>И рече ему отрок: се, зде человек Божий во граде сем, и человек славен: все еже аще речет приходящым к нему, будет им: и ныне пойдем тамо, да возвестит нам путь наш, имже пойдем.</p>
<p>И рече саул отроку своему иже с ним: се, пойдем, и что принесем к человеку Божию? яко хлебы оскудеша от вретищ наших, и ктому несть у нас, еже внести к человеку Божию от имения нашего.</p>
<p>И приложи отрок отвещати саулу и рече: се, обретается в руце моей четвертая часть сикля сребра, и даси человеку Божию, и возвестит нам путь наш.</p>
<p>Прежде бо во израили сице глаголаше кийждо, егда кто идяше вопрошати Бога: гряди, да идем к прозорливцу: яко пророка нарицаху людие прежде прозорливцем.</p>
<p>И рече саул отроку своему: добр глагол твой: гряди, да идем. И идоша во град, идеже бе человек Божий.</p>
<p>Восходящым же им на восход града, и се, обретоша девиц изшедших почерпсти воды, и реша им: есть ли зде прозорливец?</p>
<p>И отвещаша им девицы, глаголющя: есть, се пред лицем вашим: ныне же потщитеся, яко дне ради грядет во град, яко жертва днесь людем в ваме:</p>
<p>и егда внидете во град, тако обрящете его во граде, прежде неже взыти ему в ваму ясти: яко не имут ясти людие, дондеже внидет сей, яко той благословит жертву, и по сих ядят страннии: и ныне взыдите, яко дне ради обрящете его.</p>
<p>И взыдоша во град. Имже входящым среди града, и се, самуил изыде во сретение им, еже взыти в ваму.</p>
<p>И Господь откры во ухо самуилу днем единым прежде пришествия к нему сауля, глаголя:</p>
<p>якоже время сие, утро послю к тебе мужа от племене вениаминова, и да помажеши его царя над людьми моими израилем, и спасет люди моя от руки иноплеменничи: яко призрех на смирение людий моих, яко взыде вопль их ко мне.</p>
<p>И виде самуил саула, и Господь рече к нему: се, человек, о немже рекох ти: сей будет в людех моих царствовати.</p>
<p>И приближися саул к самуилу посреде града и рече: возвести ми, который дом прозорливца.</p>
<p>И отвеща самуил саулу и рече: аз сам есмь: взыди предо мною в ваму, и яждь со мною днесь, и отпущу тя заутра, и вся яже в сердцы твоем возвещу ти:</p>
<p>и о ослятех твоих заблудивших днесь третий день, не помышляй в сердцы своем о них, ибо обретошася: и кому красная израилева? не тебе ли и дому отца твоего?</p>
<p>И отвеща саул и рече: не сын ли есмь аз мужа иеминеа, меншаго скиптра племене израилева? и племене малейшаго от всего скиптра вениаминова? и отечество мое меншее паче всех отечеств вениаминовых? и вскую глаголал еси ко мне по глаголу сему?</p>
<p>И поят самуил саула и отрока его, и введе я во обиталище, и даде им тамо место в первых званых, яко в седмидесяти мужех.</p>
<p>И рече самуил повару: даждь ми часть, юже дах ти, и о нейже рех ти положити ю у себе.</p>
<p>И взя повар плече, и предложи е саулови. И рече самуил саулу: се, избыток, предложи пред ся и яждь, яко во свидетелство предложися тебе паче иных, прикоснися. И яде саул с самуилом в той день.</p>
<p>И сниде от вамы во град, и постлаша саулови на горнице, и спа.</p>
<p>И бысть егда приближашеся утро, и воззва самуил саула на горнице, и рече: востани, и отпущу тя. И воста саул, и изыде сам и самуил вон.</p>
<p>Имже исходящым в часть града, и рече самуил к саулу: рцы юноши, да предидет пред нами: а ты стани якоже днесь, и слышан сотворю тебе глаголгол Божий.</p>
<h4>10</h4>
<p>И взя самуил сосуд с елеем, и возлия на главу его, и лобыза его, и рече ему: не помаза ли тебе Господь на царство людем своим иже во израили? и ты царствовати будеши в людех Господних, и ты спасеши я от руки враг их окрест: и сие тебе знамение, яко помаза тя Господь над наследием своим в князя:</p>
<p>егда отидеши днесь от мене, обрящеши два мужа при гробех рахилиных в пределех вениаминих в силоме, в вакалафе скачущих зелно, и рекут тебе: обретошася ослята, ихже ходисте искати: и се, отец твой отверже глагол о ослятех и зело печется вас ради, глаголя: что сотворю о сыне моем?</p>
<p>и отидеши оттуду, и далее приидеши до дубравы фавора, и обрящеши тамо три мужы восходящыя к Богу в вефиль, единаго ведуща трое козлят, а другаго несуща три вретища хлебов, а третияго несуща мех вина:</p>
<p>и вопросят тя яже о мире, и дадут ти два начатка хлебов, и возмеши от рук их:</p>
<p>и по сих да взыдеши на холм Божий, идеже есть собрание иноплеменник, тамо началницы иноплеменничи: и будет егда внидеши тамо во град, срящеши лик пророков исходящих от вамы, и пред ними свирели и тимпаны, и сопели и гусли, и тии прорицающии:</p>
<p>и снидет на тя дух Господень, и воспророчествуеши с ними, и обратишися в мужа иного:</p>
<p>и будет егда приидут знамения сия на тя, твори вся, елика обрящет рука твоя, яко Бог с тобою:</p>
<p>и снидеши прежде мене в галгалы, и се, аз сниду к тебе вознести всесожжение и пожрети жертвы мирны: седмь дний пождеши, дондеже прииду к тебе, и покажу ти, что сотвориши.</p>
<p>И бысть внегда отвратити ему плещы своя отити от самуила, преложи ему Бог сердце на ино. И приидоша вся знамения сия в день он.</p>
<p>И взыде оттуду на холм, и се, лик пророческий противу ему: и взыде нань дух Божий, и прорицаше среде их.</p>
<p>И быша вси видевшии его вчера и третияго дне, и видеша, и се, той посреде пророк прорицаяй. И реша людие кийждо ко искреннему своему: что сие бывшее сыну кисову? еда и саул во пророцех?</p>
<p>И отвеща некто от них и рече: и кто отец ему? не кис ли? И сего ради бысть в притчу: еда и саул во пророцех?</p>
<p>И сконча пророчествуя, и прииде оттуду на холм.</p>
<p>И рече ужик его к нему и ко отрочищу его: камо ходисте? И реша: ослят искати, и видехом, яко несть их, и внидохом к самуилу.</p>
<p>И рече ужик к саулу: возвести ми ныне, что ти рече самуил?</p>
<p>И рече саул ужику своему: вестию возвести ми, яко обретошася ослята. Словесе же о царстве не возвести ему, еже рече самуил.</p>
<p>И заповеда самуил всем людем приити ко Господу в массифаф.</p>
<p>И рече самуил к сыном израилевым: сия рече Господь Бог израилев, глаголя: аз изведох отцы вашя сыны израилевы из египта, и изях вы от руки фараона царя египетскаго и от всех царств оскорбляющих вы:</p>
<p>и вы днесь уничижисте Бога вашего, иже сам есть спасаяй вы от всех зол ваших и скорбей ваших, и ресте: ни, но царя да поставиши над нами: и ныне станите пред Господем по хоругвам вашым и по племенем вашым и по тысящам вашым.</p>
<p>И приведе самуил вся колена израилева, и паде жребий на хоругвь вениаминю.</p>
<p>И приведе хоругвь вениаминю по племенам, и паде жребий на племя маттариино: и приведоша племя маттариино по мужем, и паде жребий на саула сына кисова: и искаху его, и не обреташеся.</p>
<p>И вопроси самуил еще Господа, глаголя: аще приидет семо муж еще? И рече Господь: се, той сокрыся в сосудех.</p>
<p>И тече самуил, и взя его оттуду, и постави его посреде людий: и бысть вышше всех людий, от рамен и вышше.</p>
<p>И рече самуил ко всем людем: видесте ли, егоже избра себе Господь, яко несть подобен ему во всех вас? И познаша вси людие и реша: да живет царь.</p>
<p>И рече самуил к людем оправдания царствия, и написа в книзе, и положи пред Господем.</p>
<p>И отпусти самуил вся люди, и идоша кийждо во своя си, и саул иде в дом свой в гаваю: и идоша с ним сынове сил, ихже коснеся Господь сердец их, с саулом.</p>
<p>Сынове же погибелнии реша: кто спасет нас, сей ли? И безчествоваша его, и не принесоша ему даров.</p>
<h4>11</h4>
<p>И бысть аки по месяце, и взыде наас аманитянин, и ополчися на иавис галаадский. И реша вси мужие иависстии к наасу аманитянину: положи нам завет, и поработаем ти.</p>
<p>И рече к ним наас аманитянин: сей завет положу вам, изверчу комуждо вас око десное, и положу поношение на израиля.</p>
<p>И реша ему мужие иависа галаадскаго: остави нам седмь дний, да послем вестники во вся пределы израилевы: и аще не будет спасающаго нас, изыдем к вам.</p>
<p>И приидоша вестницы в гаваю к саулу и поведаша словеса сия во ушы людий: и воздвигоша вси людие глас свой и плакашася.</p>
<p>И се, саул прииде по заутрии от села, и рече саул: что яко плачут людие? И поведаша ему глаголы мужей иависских.</p>
<p>И сниде дух Господень на саула, егда услыша словеса сия, и разгневася на них зело:</p>
<p>и взя две кравы, и раздроби я на уды, и посла во вся пределы израилевы руками вестников, глаголя: иже не будет идый вслед саула и вслед самуила, по сему сотворят говядом его. И сниде ужас Господень на израилтян, и изыдоша яко един муж.</p>
<p>И сочте их в везеце, в ваме, и бысть всех мужей израилтеских шесть сот тысящ, и мужей иудиных седмьдесят тысящ.</p>
<p>И рече вестником пришедшым: сия поведите мужем иависа галаадскаго: заутра будет вам спасение восходящу солнцу. И приидоша вестницы во град и возвестиша мужем иависским: и возрадовашася,</p>
<p>и реша мужие иависстии к наасу аманитянину: утро изыдем к вам, и сотворите нам, еже благо пред очима вашима.</p>
<p>И бысть по заутрии, и саул раздели люди на три начала: и внидоша посреде полка в стражу утреннюю, и бияху сынов аммонитских, дондеже разогреся день: и бысть, и оставшиися разбегошася, и не осташася ни два от них вкупе.</p>
<p>И реша людие к самуилу: кто есть рекий, яко да саул не воцарится над нами? предаждь мужей, и избием их.</p>
<p>И рече саул: да не умрет ни един в днешний день, яко днесь сотвори Господь спасение во израили.</p>
<p>И рече самуил к людем, глаголя: приидите да идем в галгалы и обновим тамо царство.</p>
<p>И идоша вси людие в галгалы, и помаза тамо самуил саула на царство пред Господем в галгалех. И пожроша тамо жертвы и мирная пред Господем, и возвеселися тамо саул и вси мужие израилевы зело.</p>
<h4>12</h4>
<p>И рече самуил ко всем мужем израилевым: се, послушах гласа вашего о всех, елика ми ресте, и поставих над вами царя:</p>
<p>и се, ныне царь предходит пред вами, аз же состарехся и седети буду, и сынове мои се с вами: и аз се, ходих пред вами от юности моея и даже до днешняго дне:</p>
<p>се, аз, отвещайте на мя пред Господем и пред христом его, еда у кого телца взях, или осля, или кого от вас насилствовах, или кого утесних, или от руку некоего приях мзду, или обущу? извещайте на мя, и возвращу вам.</p>
<p>И реша к самуилу: не обидел еси нас, ниже насилствовал еси нам, ниже утеснил еси нас, ниже взял еси от руки чиея что.</p>
<p>И рече самуил к людем: свидетель есть Господь в вас, и свидетель христос его днесь в сей день, яко ничтоже обретосте в руку моею. И реша людие: свидетель.</p>
<p>И рече самуил к людем, глаголя: свидетель Господь сотворивый моисеа и аарона и изведый от земли египетския отцы нашя:</p>
<p>и ныне предстаните, и разсуждуся с вами пред Господем и возвещу вам вся оправдания Господня, яже сотвори вам и отцем вашым:</p>
<p>егда вниде иаков и сынове его во египет, и смириша их египтяне: и возопиша отцы наши ко Господу, и посла Господь моисеа и аарона, и изведе отцы нашя из египта и всели их на месте сем:</p>
<p>и забыша Господа Бога своего, и вдаде я в руце сисаре архистратигу иавина царя асорска, и в руки иноплеменничи, и в руки царя моавска, и воеваша их:</p>
<p>и возопиша ко Господу и реша: согрешихом, яко оставихом Господа и поработахом ваалиму и дубравам, и ныне изми ны от рук враг наших, и поработаем тебе:</p>
<p>и посла Господь иероваала и варака и иеффая и самуила, и изят вы из рук враг ваших окрестных, и обитасте уповающе:</p>
<p>и весте, яко наас царь сынов аммоних прииде на вы, и ресте: ни, но царь да царствует над нами: егда Господь Бог царствова над вами:</p>
<p>и се, ныне царь, егоже избрасте и егоже просисте: и се, даде Господь над вами царя:</p>
<p>аще убоитеся Господа и поработаете ему, и послушаете гласа его и не воспротивитеся устом Господним, и будете и вы и царь царствуяй над вами вслед Господа ходяще: то рука Господня не будет на вас:</p>
<p>аще же не послушаете гласа Господня и воспротивитеся устом Господним, будет рука Господня на вас и на царя вашего:</p>
<p>и ныне станите и видите глаголгол сей великий, егоже сотворит Господь пред очима вашима:</p>
<p>несть ли жатва пшеницы днесь? призову Господа, и даст громы и дождь, и уразумеете и увидите, яко злоба ваша велика, юже сотвористе пред Господем, испросивше себе царя.</p>
<p>И призва самуил Господа, и даде Господь гром и дождь в той день: и убояшася вси людие зело Господа и самуила,</p>
<p>и реша вси людие к самуилу: помолися о рабех твоих ко Господу Богу твоему, да не умрем: яко приложихом ко всем грехом нашым злобу, просяще себе царя.</p>
<p>И рече самуил к людем: не бойтеся: вы сотвористе всю злобу сию: токмо не уклонитеся от последования Господня и поработайте Господу всем сердцем вашим,</p>
<p>и не преступите вслед ничтоже сущих, иже не пособствуют и не изимут, яко ничтоже суть:</p>
<p>понеже не отринет Господь людий своих имене ради своего великаго, яко кротце Господь прият вас себе в люди:</p>
<p>и да никакоже ми согрешити Господу, оставити еже молитися о вас ко Господу, и поработаю Господеви и покажу вам путь благ и прав,</p>
<p>токмо бойтеся Господа и работайте ему во истине и всем сердцем вашим, яко видите яже великая сотвори Господь с вами:</p>
<p>и аще злобою зло сотворите, то вы и царь ваш погибнете.</p>
<h4>13</h4>
<p>Сын единаго лета саул, егда нача царствовати, и два лета царствова над израилем.</p>
<p>И избра себе саул три тысящы мужей от мужей израилевых, и быша с саулом две тысящы в махмасе и в горе вефили, и тысяща беша со ионафаном в гаваи вениаминове: и останок людий отпусти коегождо во своя селения.</p>
<p>И порази ионафан насива иноплеменника иже в холме. И услышаша иноплеменницы, и саул воструби трубою во всю землю, глаголя: отвергошася раби.</p>
<p>И слыша весь израиль глаголющих, яко порази саул насива иноплеменника, и омерзе израиль во иноплеменницех. И собрашася людие вслед саула в галгалех.</p>
<p>И иноплеменницы собрашася на брань на израиля: и приидоша на израиля тридесять тысящ колесниц и шесть тысящ конник и множество людий, яко песок иже при мори: и шедше ополчишася в махмасе противу вефорону на юг.</p>
<p>И видеша мужие израилевы, яко не могоша противу стати, и скрышася людие в вертепех и в оградех и в камениих и в пропастех и во рвах:</p>
<p>и преходяще преидоша иордан в землю гадову и галаадску. И саул бяше еще в галгалех, и вси людие ужасошася, иже бяху с ним.</p>
<p>И ждаше седмь дний по свидетелству, якоже рече самуил, и не прииде самуил в галгалы: и разсеяшася людие его от него.</p>
<p>И рече саул: приведите, яко да сотворю всесожжение и мирная. И вознесе всесожжение.</p>
<p>И бысть егда соверши вознося всесожжение, и се, самуил прииде: и саул изыде на сретение ему благословитися им.</p>
<p>И рече самуил: что сотворил еси? И рече саул: видех, яко отидоша людие от мене, и ты не пришел еси, якоже определил еси свидетелством дний, иноплеменницы же собрашася в махмас,</p>
<p>и рех: ныне приидут иноплеменницы ко мне в галгалы, и лица Господня не умолих: и не удержахся, и вознесох всесожжение.</p>
<p>И рече самуил к саулу: безумие бысть тебе, понеже не сохранил еси заповеди моея, юже заповеда ти Господь: яко ныне уготовал бы Господь царство твое во израили до века:</p>
<p>и ныне царство твое не станет тебе, и изыщет Господь себе человека по сердцу своему, и повелит ему Господь властелину быти над людьми своими, яко не сохранил еси, елика заповеда тебе Господь.</p>
<p>И воста самуил и иде от галгал в путь свой: и останок людий идоша вслед саула на сретение людем ратным. Имже приходящым от галгал в гаваю вениаминову, и сочте саул люди обретшыяся с ним яко шесть сот мужей.</p>
<p>Саул же и ионафан сын его и людие обретшиися с ними седоша в гаваи вениаминове и плакашася: иноплеменницы же ополчишася в махмасе.</p>
<p>И изыдоша губящии от села иноплеменников тремя началы: начало едино зрящее путь гофера на землю совалю:</p>
<p>и начало едино зрящее путь вефоронь: и начало едино зрящее путь гаваи, клонящийся к гаисавим пустыни.</p>
<p>И ковачь железа не обреташеся во всей земли израилеве, яко реша иноплеменницы, да не сотворят еврее меча и копия.</p>
<p>И хождаху вси сынове израилевы в землю иноплеменничу ковати кийждо своя косы и орудия своя, и кийждо секиры своя и серпы своя.</p>
<p>И притупишася вся орудия приспевшей жатве, секиры и серпы, поправления же има не бысть.</p>
<p>И бысть во дни брани махмасския, и не обретеся меча и копия в руках всех людий, иже с саулом и со ионафаном: точию у саула и ионафана сына его.</p>
<p>И изыдоша от стана иноплеменнича об ону страну махмаса.</p>
<h4>14</h4>
<p>И бысть во един день, и рече ионафан сын саулов отрочищу носящему оружие его: гряди, и прейдем в мессаву иноплеменников иже на оней стране. И отцу своему не возвести сего.</p>
<p>И саул седяше на верху холма под древом яблонным еже в магдоне, и бяше с ним яко шесть сот мужей.</p>
<p>И ахиа сын ахитов, брата иохаведова, сына финеесова, сына илии, иерей Божий в силоме нося ефуд: и людие не ведяху, яко отиде ионафан.</p>
<p>Посреде же прехода, идеже хотяше ионафан прейти в стан иноплеменничь, бысть камень острый отсюду и камень острый отюнуду: имя единому васес и другому сенна:</p>
<p>камень един стояше от севера противу махмаса, и камень вторый от юга противу гаваи.</p>
<p>И рече ионафан ко отрочищу носящему оружие его: гряди, прейдем в мессаву необрезанных сих, негли что сотворит нам Господь, яко несть Господу не удобно спасти во многих или в малых.</p>
<p>И рече ему носяй оружие его: твори все, на неже сердце твое склоняется: се, аз с тобою есмь, якоже сердце твое сердце мое.</p>
<p>И рече ионафан: се, мы прейдем к мужем и явимся к ним:</p>
<p>аще сия рекут к нам: помедлите тамо, дондеже возвестим вам: то постоим сами на месте своем и не пойдем к ним:</p>
<p>аще же к нам сице рекут: взыдите к нам: то взыдем, яко предаде их Господь в руки нашя: сие нам знамение (да будет).</p>
<p>И внидоста оба в мессаву иноплеменников. И глаголаша иноплеменницы: се, еврее исходят из разселин своих, идеже скрышася.</p>
<p>И отвещаша мужие мессавли ко ионафану и к носящему оружие его, и реша: взыдите к нам, и явим вам глагол. И рече ионафан к носящему оружие его: гряди по мне, яко предаде их Господь в руки израилевы.</p>
<p>И взыде ионафан (ползущь) на руках и на ногах своих, и носяй оружие его за ним. И узреша иноплеменницы лице ионафане, и порази их: и носяй оружие его идяше вслед его.</p>
<p>И бысть язва первая, еюже порази ионафан и носяй оружие его, яко двадесять мужей копийцами и каменовержением и кремением полевым.</p>
<p>И бысть ужас в полце и на селе: и вси людие иже в мессаве и губящии ужаснушася, и тии не хотяху братися: и вострепета земля, и бысть ужас от Господа.</p>
<p>И видеша соглядатае сауловы в гаваи вениамини, и се, полк смятеся семо и онамо.</p>
<p>И рече саул людем сущым с ним: разсмотрите ныне и видите, кто отиде от вас. И разсмотриша, и се, не обретеся ионафан и носяй оружие его.</p>
<p>И рече саул ко ахии: принеси ефуд, яко бе кивот Божий в той день с сынми израилевыми.</p>
<p>И бысть егда глаголаше саул ко иерею, и шум в полце иноплеменничи ходя идяше и множашеся. И рече саул ко иерею: пригни руки твоя.</p>
<p>И изыде саул и вси людие иже с ним, и изыдоша до сечи. И се, бысть оружие коегождо на ближняго своего, (и бысть) мятеж велик зело.</p>
<p>Но и раби, иже быша со иноплеменники вчера и третияго дне, вшедшии в полк, обратишася и тии еже быти им со израилтяны сущими с саулом и со ионафаном.</p>
<p>И вси израилтяне скрывшиися в горе ефремли услышаша, яко отбегоша иноплеменницы: приложишася и тии вслед их на брань.</p>
<p>И спасе Господь в той день израиля: брань же пройде даже до вамофа: и вси людие бяху с саулом, яко десять тысящ мужей, и бе брань разсыпана во весь град на горе ефремли.</p>
<p>И саул сотвори безумие велие в день той, и закля люди, глаголя: проклят человек, иже ясти будет хлеб даже до вечера, дондеже отмщу врагом моим. И не вкусиша людие вси хлеба:</p>
<p>и вся земля обедаше: и се, бяше дубрава пчелная пред лицем села:</p>
<p>и внидоша людие во пчелник, и се, исхождаху глаголюще: (яко истече мед,) и не бе возвращающаго руки своея ко устом своим, яко убояшася людие клятвы Господни.</p>
<p>Ионафан же не слышаше, егда заклинаше отец его люди: и простре конец жезла своего, иже в руку ему, и омочи его в соте медвене, и обрати руку свою во уста своя, и прозреша очи его.</p>
<p>И рече един от людий, глаголя: кленый прокля отец твой люди, глаголя: проклят человек, иже ясти будет хлеб в день сей: и изнемогоша людие.</p>
<p>И уразуме ионафан и рече: смути отец мой землю: виждь, яко прозреша очи мои, егда вкусих мало от меда сего:</p>
<p>о, дабы яли ядуще днесь людие от корыстей врагов своих, ихже обретоша, множайшая бы днесь язва была во иноплеменницех.</p>
<p>И поразиша в день той от иноплеменников множае нежели в махмасе: и утрудишася людие зело.</p>
<p>И устремишася людие на корысти, и пояша людие стада и буйволы и говяда: и закалаху на земли, и ядоша людие с кровию.</p>
<p>И возвестиша саулу, глаголюще: согрешиша людие ко Господу, ядуще с кровию. И рече саул: от гефема привалите мне семо камень велий.</p>
<p>И рече саул: шедше к людем рцыте им: да принесет кийждо семо телца своего и кийждо овцу свою, и да заколют на камени сем, и ядите я, и не согрешайте Господу ядуще с кровию. И приведоша нощию вси людие свое кийждо, еже имяше в руце своей, и закалаху тамо.</p>
<p>И созда саул тамо олтарь Господу: сей нача саул созидати олтарь Господу.</p>
<p>И рече саул: снидем вслед иноплеменник нощию, и расхитим их, дондеже заря будет, и не оставим от них мужа. И реша: все еже благо пред очима твоима, твори. И рече иерей: приступим семо к Богу.</p>
<p>И вопроси саул Бога: сниду ли вслед иноплеменников? предаси ли их в руки израилтяном? И не отвеща ему Господь в день той.</p>
<p>И рече саул: приведите семо вся колена израилева, и уразумейте и увеждьте, на ком бысть грех сей днесь,</p>
<p>яко жив Господь спасый израиля, яко аще ответ будет на ионафана сына моего, смертию да умрет. И не бе отвещающаго от всех людий.</p>
<p>И рече саул всему израилю: вы станите на едину страну, аз же и ионафан сын мой станем на другую страну. И реша людие к саулу: еже благо пред тобою, твори.</p>
<p>И рече саул: Господи Боже израилев, что яко не отвещал еси рабу твоему днесь? или моя есть, или сына моего ионафана неправда? Господи Боже израилев, даждь знамение: и аще речеши сия, даждь ныне людем твоим израилю, даждь ныне преподобие. И паде жребий на ионафана и саула, и людие изыдоша.</p>
<p>И рече саул: верзите жребий на мя и на ионафана сына моего: егоже объявит Господь, смертию да умрет. И реша людие к саулу: несть сей глагол. И преможе саул люди, и вергоша о нем и ионафане сыне его, и паде на ионафана жребий.</p>
<p>И рече саул ко ионафану: возвести ми, что сотворил еси? И возвести ему ионафан и рече: вкушая вкусих мало меду омочив конец жезла, иже в руку моею, и се, аз умираю.</p>
<p>И рече ему саул: сия да сотворит ми Бог, и сия да приложит ми, яко смертию умреши днесь.</p>
<p>И реша людие к саулу: еда днесь умрет сотворивый спасение сие велие во израили? не буди то, жив Господь, аще падет влас главы его на землю, яко милость Божию сотвори в день сей. И помолишася людие о ионафане в день той, и не умре.</p>
<p>И не иде саул вслед иноплеменников: иноплеменницы же отидоша в место свое.</p>
<p>И саул укрепися царствовати во израили, и побеждаше окрест вся враги своя в моаве и в сынех аммоних и в сынех едомлих и в вефоре и в царствии сувани и во иноплеменницех: и аможе аще обращашеся, спасашеся.</p>
<p>И сотвори силу, и победи амалика, и избави израиля из руки попирающих его.</p>
<p>И беша сынове сауловы ионафан и иисуй и мелхисуе: имена же двою дщерию его, имя первородней мерова и имя вторей мелхола:</p>
<p>имя же жене его ахиноома, дщерь ахимаасова: и имя старейшине вой его авенир сын нира сына ужика саулова:</p>
<p>кис же отец саулов, и нир отец авениров сын иамина сына авиилева.</p>
<p>И бе брань крепка на иноплеменники во вся дни сауловы: и видев саул всяка мужа сильна и всяка мужа сына силы, собираше их к себе.</p>
<h4>15</h4>
<p>И рече самуил к саулу: посла мя Господь помазати тя на царство в людех его во израили: и ныне послушай гласа словес Господних:</p>
<p>сия рече Господь саваоф: ныне отмщу, яже сотвори амалик израилю, егда срете его на пути, восходящу ему от египта:</p>
<p>и ныне ты иди, и поразиши амалика и иерима, и вся яже суть его, и не снабдиши от них (ничтоже), и искорениши его: и прокленеши его и вся сущая его, и не пощадиши его: и да убиеши от мужеска полу и до женска и от юнош и до ссущих млеко, и от говяд до овец и от велблюд до ослят.</p>
<p>И собра люди саул и сочте я в галгалех двесте тысящ пеших и десять тысящ от иуды в полцех:</p>
<p>и прииде саул до градов амаликовых и засяде в потоце.</p>
<p>И рече саул ко кинеови: иди и уклонися от среды амалика, да не погублю тя с ним, ты бо сотворил еси милость с сынми израилевыми, егда исхождаху из египта. И уклонися киней от среды амалика.</p>
<p>И порази саул амалика от евилы даже до сура, иже пред лицем египта:</p>
<p>и ят агага царя амаликова жива, и вся люди изби, и иерима уби мечем.</p>
<p>И сохрани саул и вси людие агага царя жива и благая от стад и буйволов, и снедей (и одежд), и виноградов и от всех благих: и не хотяху искоренити я, точию хуждшее и уничиженое истребиша.</p>
<p>И бысть глаголгол Господень к самуилу, глаголя:</p>
<p>раскаяхся, яко помазах саула на царство, понеже отвратися от мене и словес моих не соблюде. И опечалися самуил и вопияше ко Господу всю нощь.</p>
<p>И воста рано самуил, и идяше на сретение израилтяном рано. И возвестиша самуилу, глаголюще: идет саул в кармил, и се, воздвиже руку себе, и возврати колесницу, и сниде в галгалы. И прииде самуил к саулу, и се, той возношаше всесожжение Господу, первая от корыстей, ихже взя от амаликов.</p>
<p>И прииде самуил к саулу, и рече ему саул: благословен ты Господу, сотворих бо вся, елика (ми) глагола Господь.</p>
<p>И рече самуил: и кий глас стад сих во ушию моею, и глас говяд, егоже аз слышу?</p>
<p>И рече саул: от амалика пригнах я, ихже сохраниша людие лучшая от стад и от волов, еже пожрети я Господу Богу твоему, прочая же избих.</p>
<p>И рече самуил к саулу: потерпи, и возвещу ти, яже глагола Господь ко мне нощию.</p>
<p>И рече ему (саул): глаголи. И рече самуил к саулу: еда не мал был еси ты пред ним, и не властелина ли тя постави хоругви колена израилева? и помаза тя Господь на царство израилево:</p>
<p>и посла тя Господь путем и рече тебе: иди и искорени амалика, и погуби согрешших предо мною, и воюй их, дондеже скончаеши их:</p>
<p>и почто не послушал еси гласа Господня по всему, елико глагола тебе, но устремился еси на корысти и сотворил еси лукавое пред Господем?</p>
<p>И рече саул к самуилу: послушах гласа людий и идох путем, имже посла мя Господь, и приведох агага царя амаликова, и амалики искорених:</p>
<p>и взяша людие корысти от стад и буйволы, первая от истребляемых на пожрение Господу Богу нашему в галгалех.</p>
<p>И рече самуил: еда угодны Господу всесожжения и жертвы, якоже послушати гласа Господня? се, послушание паче жертвы благи, и покорение паче тука овня:</p>
<p>якоже грех есть чарование, тако (грех есть) противление, и якоже грех есть идолопоклонение, тако непокорение: понеже уничижил еси глаголгол Господень, и уничижит тя Господь не быти тебе царем во израили.</p>
<p>И рече саул к самуилу: согреших, яко преступих слово Господне и глагол твой, убояхся бо людий и послушах гласа их:</p>
<p>и ныне возми грех мой и возвратися со мною, да поклонюся Господу Богу твоему.</p>
<p>И рече самуил к саулу: не возвращуся с тобою, яко уничижил еси глаголгол Господень, и уничижит тя Господь не быти тебе царем во израили.</p>
<p>И отврати самуил лице свое еже отити: и ят саул за воскрилие ризы его и раздра е.</p>
<p>И рече ему самуил: раздра Господь царство израилево от руку твоею днесь, и даст е ближнему твоему, лучшему паче тебе,</p>
<p>и разделится израиль на двое: и не обратится, ниже раскается святый израилев, занеже не яко человек есть, еже раскаятися ему, запретит, и не пребудет.</p>
<p>И рече саул: согреших, но прослави мя ныне пред старейшины израилевы и пред людьми моими, и возвратися со мною, и поклонюся Господу Богу твоему.</p>
<p>И возвратися самуил вслед саула, и поклонися саул Господу.</p>
<p>И рече самуил: приведите ми агага царя амаликова. И прииде к нему агаг трепеща, и рече агаг: тако ли горька смерть?</p>
<p>И рече самуил ко агагу: якоже обезчадствова жен оружие твое, тако обезчадится в женах мати твоя. И закла самуил агага пред Господем в галгалех.</p>
<p>И отиде самуил во армафем: и саул отиде в дом свой в гаваю.</p>
<p>И не приложи самуил ктому видети саула даже до дне смерти своея, понеже плакаше самуил о сауле, занеже раскаяся Господь, яко постави саула царя во израили.</p>
<h4>16</h4>
<p>И рече Господь к самуилу: доколе ты плачеши о сауле, аз же уничижих его, не царствовати во израили? наполни рог твой елеа и прииди, послю тя ко иессею до вифлеема, яко узрех в сынех его себе царя.</p>
<p>И рече самуил: како пойду? и услышит саул, и убиет мя. И рече Господь: юницу от волов возми в руце твои и речеши: пожрети Господеви иду:</p>
<p>и призовеши иессеа и сыны его к жертве: и аз ти покажу, яже сотвориши, и помажеши ми, егоже ти реку.</p>
<p>И сотвори самуил вся, елика рече ему Господь: и прииде в вифлеем, и ужасошася старейшины града о пришествии его и реша: мир ли вход твой, о, прозорливче?</p>
<p>И рече: мир: пожрети Господу приидох: освятитеся и возвеселитеся днесь со мною. И освяти иессеа и сыны его, и призва я к жертве.</p>
<p>И бысть внегда внити им, и виде елиава и рече: сей ли пред Господем помазанник его?</p>
<p>И рече Господь самуилу: не зри на лице его, ниже на возраст величества его, яко уничижих его: понеже не тако зрит человек, яко зрит Бог: яко человек зрит на лице, Бог же зрит на сердце.</p>
<p>И призва иессей аминадава и представи его пред лице самуила. И рече (самуил): ниже сего избра Господь.</p>
<p>И приведе иессей саммаа. И рече: и сего не избра Господь.</p>
<p>И приведе иессей седмь сынов своих пред самуила. И рече самуил ко иессею: не избра Господь от сих.</p>
<p>И рече самуил ко иессею: не достало ли уже детей? И рече иессей: еще есть един мал, и сей пасет на пажити. И рече самуил ко иессею: посли и приведи его, яко не возляжем, дондеже приидет той семо.</p>
<p>И посла, и введе его: и той чермен, добрыма очима, и благ взором Господеви. И рече Господь к самуилу: востани и помажи давида, яко сей благ есть.</p>
<p>И прия самуил рог со елеем и помаза его посреде братии его. И ношашеся дух Господень над давидом от того дне и потом. И воста самуил и отиде во армафем.</p>
<p>И дух Господень отступи от саула, и давляше его дух лукавый от Господа.</p>
<p>И реша отроцы сауловы к нему: се, ныне дух лукавый от Господа давит тя:</p>
<p>да рекут раби твои ныне пред тобою, и взыщут господину нашему мужа знающа пети в гусли: и внегда будет дух лукавый на тебе, и тогда да поет в гусли своя, и благо ти будет, и упокоит тя.</p>
<p>И рече саул ко отроком своим: посмотрите ми мужа добре поюща и введите его ко мне.</p>
<p>И отвеща един от отрок его и рече: се, видех сына иессеова из вифлеема, и той весть пение, и муж разумен, и борец, и мудр в словеси, и муж благ видом, и Господь с ним.</p>
<p>И посла саул вестники ко иессею, глаголя: отпусти ко мне давида сына твоего, иже у стада твоего.</p>
<p>И взя иессей бремя хлебов и мех вина и козля от коз едино, и посла к саулу рукою давида сына своего.</p>
<p>И вниде давид к саулу, и предстояше пред ним, и возлюби его зело саул, и бысть ему носяй оружие его.</p>
<p>И посла саул ко иессею, глаголя: да предстоит давид предо мною, яко обрете благодать пред очима моима.</p>
<p>И бысть внегда быти духу лукаву на сауле, и взимаше давид гусли и играше рукою своею, и отдыхаше саул, и благо ему бяше, и отступаше от него дух лукавый.</p>
<h4>17</h4>
<p>И собираша иноплеменницы полки своя на брань, и собрашася в сокхофе иудейстем, и ополчишася среде сокхофа и среди азика во афесдоммине.</p>
<p>Саул же и мужие израилевы собрашася и ополчишася во удоли теревинфа и устрояхуся на брань противу иноплеменником.</p>
<p>И иноплеменницы стояху на горе отсюду особь, израиль же стояше на горе отюнуду, и удоль между ими бяше.</p>
<p>И изыде муж силен из полка иноплеменнича, имя ему голиаф от гефа, высота его шесть лакот и пядь:</p>
<p>и шлем медян на главе его, и в броню кольчату той оболчен бяше: и вес брони его пять тысящ сикль меди и железа:</p>
<p>и поножы медяны верху голений его, и щит медян на плещах его:</p>
<p>и ратовище копия его аки орудие ткущих, и копие его шесть сот сикль железа: и носяй оружие его идяше пред ним.</p>
<p>И ста и возопи пред полки израилевыми и рече им: почто изыдосте, ополчитися ли на брань противу нам? несмь ли аз иноплеменник, вы же еврее сауловы? изберите себе мужа, и да снидет ко мне:</p>
<p>и аще возможет со мною братися и одолеет ми, будем вам раби: аще же аз возмогу одолети ему, будете вы нам раби и поработаете нам.</p>
<p>И рече иноплеменник: се, аз днесь уничижих полк израилев в сей день: дадите ми мужа, иже поборется со мною един.</p>
<p>И слыша саул и весь израиль глаголы иноплеменничи сия и ужасошася и убояшася зело.</p>
<p>Давид же ефрафеев, сей бе от вифлеема иудина, имя же отцу его иессей, емуже бе осмь сынов. Во дни же сауловы бе муж той состареся в мужех.</p>
<p>И идоша три сыны иессеевы старейшии на брань с саулом: имена же сынов его пошедших на брань, елиав первородный его, и вторый аминадав, и третий самма.</p>
<p>Давид же бе юнейший, и три болшии его идоша вслед саула.</p>
<p>Давид же возвратився от саула, отиде пасти овцы отца своего в вифлеем.</p>
<p>И прихождаше иноплеменник утро и в вечер, являяся пред израилем четыредесять дний.</p>
<p>И рече иессей давиду сыну своему: возми убо братиям твоим меру ефи муки и десять хлеб сих, и иди в полк, и даждь братиям твоим:</p>
<p>и десять сыров от млека сего, и даждь тысящнику: и братию свою посети в мире, и еликих аще требуют, увеси, субботствовати же будеши со мною.</p>
<p>Саул же и вси людие бяху во удоли дуба ратующеся со иноплеменники.</p>
<p>И воста давид рано, овцы же остави со стражею, и взя, и отиде, якоже заповеда ему отец его иессей: и прииде на место, идеже исхождаху сильнии на брань и вопияху в полцех.</p>
<p>Занеже вооружашеся израиль противу иноплеменником, и иноплеменницы вооружахуся противу израиля.</p>
<p>И положи давид бремя свое в руках стража, и тече в полк, и пришед вопроси братию свою в мире.</p>
<p>Глаголющу же ему с ними, и се, муж месейский, емуже имя голиаф, филистимлянин от гефы, изыде от полков иноплеменничих и глагола по словесем сим, и услыша давид.</p>
<p>И вси мужие израилевы егда увидеша мужа, и бежаша от лица его и убояшася зело.</p>
<p>И реша мужие израилтестии: видесте ли мужа сего восходяща, яко поносити израиля прииде? и аще будет муж, иже убиет его, обогатит его царь богатством велиим, и дщерь свою даст ему, и дом отца его сотворит свободен во израили.</p>
<p>И рече давид к мужем стоящым с ним, глаголя: что сотворите мужу, иже убиет иноплеменника онаго и отимет поношение от израиля? яко кто есть иноплеменник необрезанный сей, иже поносит полку Бога живаго?</p>
<p>И рекоша ему людие по словеси сему, глаголюще: тако сотворится мужу, иже убиет его.</p>
<p>И услыша елиав брат его болший, внегда глаголати ему к мужем: и разгневася яростию елиав на давида и рече: почто семо пришел еси? и кому оставил еси малыя овцы оны в пустыни? вем аз гордость твою и злобу сердца твоего, яко видения ради брани пришел еси.</p>
<p>И рече давид: что сотворих ныне? несть ли речь?</p>
<p>И отвратися от него ко иному и рече по словеси сему. И отвещаша ему людие по словеси прежнему.</p>
<p>И слышаны быша глаголы, ихже глагола давид, и возвестиша пред саулом: и пояша его людие и приведоша его пред саула.</p>
<p>И рече давид к саулу: да не ужасается сердце господину моему о сем, раб твой пойдет и поборется со иноплеменником сим.</p>
<p>И рече саул к давиду: не возможеши пойти ко иноплеменнику сему братися с ним, яко ты детищь еси, сей же муж борец есть от юности своея.</p>
<p>И рече давид к саулу: егда пасяше раб твой отца своего стадо, и егда прихождаше лев или медведица и восхищаше от стада овцу едину:</p>
<p>и аз вслед его исхождах и поражах его, и исторгах из уст его (взятое): и аще воспротивляшеся ми, то взем за гортань его, поражах и умерщвлях его:</p>
<p>и льва и медведицу бияше раб твой, и будет иноплеменник необрезанный сей яко един от сих: не поиду ли, и поражу его, и отиму днесь поношение от израиля? понеже кто необрезанный сей, иже уничижи полк Бога жива?</p>
<p>И рече давид: Господь иже изят мя от руки львовы и от руки медведицы, той измет мя от руки иноплеменника сего необрезаннаго. И рече саул к давиду: иди, и да будет Господь с тобою.</p>
<p>И облече саул давида одеждею, и шлем медян возложи на главу его,</p>
<p>и препояса давида оружием своим верху одежды его. Давид же походив (во оружии) семо и овамо, утрудися, яко не обыче. И рече давид саулу: не могу ити в сих, яко не обыкох. И взяша от него сия.</p>
<p>И взя палицу свою в руку свою, и избра себе пять камений гладких от потока, и вложи я в тоболец пастырский егоже ношаше, и пращу свою имый в руце своей, и иде к мужу иноплеменнику.</p>
<p>И идяше иноплеменник приближаяся к давиду, и носяй оружие его пред ним (идяше).</p>
<p>И виде голиаф иноплеменник давида и обезчествова его, зане той детищь бе, и чермен и леп очима.</p>
<p>И рече иноплеменник к давиду: еда пес аз есмь, яко ты идеши противу мене с палицею и камением? И рече давид: ни, но и хуждший пса. И прокля иноплеменник давида боги своими.</p>
<p>И рече иноплеменник к давиду: гряди ко мне, и дам плоть твою птицам небесным и зверем земным.</p>
<p>И рече давид иноплеменнику: ты идеши на мя с мечем и с копием и щитом, аз же иду на тя во имя Господа Бога саваофа, Бога ополчения израилева, егоже ты уничижил еси днесь:</p>
<p>и предаст тя Господь днесь в руце мои, и убию тя, и отиму главу твою от тебе, и дам тело твое и телеса полка иноплеменнича в день сей птицам небесным и зверем земным: и уразумеет вся земля, яко есть Господь Бог во израили,</p>
<p>и уразумеет весь сонм сей, яко не мечем ни копием спасает Господь, яко Господня брань, и предаст Господь вас в руки нашя.</p>
<p>И воста иноплеменник и иде во сретение давиду. И ускори давид и тече на сражение во сретение иноплеменнику.</p>
<p>И простре давид руку свою в тоболец, и изя из него камень един, (и вложи в пращу,) и верже пращею, и порази иноплеменника в чело его, и унзе камень под шлемом его в чело его, и паде (голиаф) на лицы своем на землю.</p>
<p>И укрепися давид над иноплеменником пращею и каменем, и порази иноплеменника, и умертви его: оружия же не бе в руце давидове.</p>
<p>И тече скоро давид, и ста над ним, и взя мечь его, и извлече его от недр его, и умертви его, и отсече им главу его. И видеша иноплеменницы, яко умре сильный их, и бежаша.</p>
<p>И восташа мужие израилевы и иудины и воскликнуша, и погнаша созади их даже до входа гефова и до врат аскалонских: и падоша уязвленни (мнози) иноплеменницы по пути врат и даже до гефа и аккарона.</p>
<p>И возвратишася мужие израилевы гнавшии вслед иноплеменник, и потопташа полки их.</p>
<p>И взя давид главу иноплеменника и внесе ю во Иерусалим, и оружие его положи во храмине своей.</p>
<p>И егда виде саул давида исходяща во сретение иноплеменника, рече ко авениру князю силы: чий есть сын юноша сей, авенире? И рече авенир: да живет душа твоя, царю, яко не вем.</p>
<p>И рече царь: вопроси убо ты, чий есть сын юноша сей?</p>
<p>Егда же возвратися давид по убиении иноплеменника, взя его авенир и приведе его пред саула: глава же иноплеменнича бе в руце его.</p>
<p>И рече к нему саул: чий еси сын, юноше? И рече давид: сын раба твоего иессеа от вифлеема.</p>
<h4>18</h4>
<p>И бысть егда преста глаголати к саулу, и душа ионафана с душею давидовою спряжеся, и возлюби его ионафан от души своея.</p>
<p>И поят его саул во дни оны и не даде ему возвратитися в дом отца его.</p>
<p>И завеща ионафан и давид завет, понеже возлюби его от души своея:</p>
<p>и совлече ионафан ризу свою верхнюю и даде ю давиду, и ины одежды своя даже до меча своего и до лука своего и до пояса своего.</p>
<p>И хождаше давид разумно во всех, аможе аще посылаше его саул: постави же его саул над мужи воинскими, и угоден бе пред очима всех людий и пред слугами сауловыми.</p>
<p>И бысть, внегда входити им, егда возвратися давид от победы над иноплеменником: и изыдоша (девы) ликовствующыя во сретение саула царя от всех градов израилевых поющя и скачущя в тимпанех с радостию и с гусльми.</p>
<p>И исхождаху жены ликующя и глаголющя: победи саул с тысящами своими, а давид со тмами своими.</p>
<p>И разгневася саул зело, и лукавы явишася глаголы пред очима сауловыма о словеси сем. И рече саул: давиду даша тмы, мне же даша тысящы: и чего ему (несть), точию царства?</p>
<p>И бе саул подзирая давида от дне онаго и потом.</p>
<p>И бысть от утрешняго дне, и нападаше дух лукавый от Бога на саула, и прорицаше посреде дому своего: и давид пояше рукою своею (в гусли), якоже и по вся дни: копие же в руце саули:</p>
<p>и взя саул копие и рече: поражу давида к стене. И уклонися давид от лица его дважды.</p>
<p>И убояся саул от лица давидова, яко Господь бе с ним, а от саула отступи:</p>
<p>и отстави его саул от себе, и постави его себе тысященачалника: и исхождаше и вхождаше пред людьми.</p>
<p>И бе давид во всех путех своих смысля, и Господь бе с ним.</p>
<p>И виде саул, яко той смыслит зело, и бояшеся от лица его.</p>
<p>Весь же израиль и иуда любляху давида, яко той вхождаше и исхождаше пред лицем людий.</p>
<p>И рече саул к давиду: се, дщи моя болшая меров, сию тебе дам в жену, токмо буди ми в сына силы и поборай брани Господни. И саул рече: да не будет рука моя на нем, но да будет рука иноплеменнича.</p>
<p>И рече давид к саулу: кто аз есмь? и кое житие сродства отца моего во израили, яко да буду зять царский?</p>
<p>И бысть во время, егда даней быти подобаше мерове дщери саулове давиду, сия дадеся адриилу молафитскому в жену.</p>
<p>И возлюби мелхола дщерь саулова давида: и возвестися саулу, и угодно бысть пред очима его слово.</p>
<p>И рече саул: дам ему ю, и будет ему в соблазн. И бе на саула рука иноплеменнича. И рече саул к давиду: в силах будеши ми зять днесь.</p>
<p>И заповеда саул отроком своим, глаголя: рцыте вы тайно давиду, глаголюще: се, благоволит о тебе царь, и вси отроцы его любят тя, и ты буди зять царю.</p>
<p>И глаголаша отроцы сауловы во ушы давиду глаголы сия. И рече давид: еда легко пред очима вашима, еже быти (ми) зятем царю? аз бо есмь муж смирен и не славен.</p>
<p>И возвестиша отроцы саулу сия словеса, яже глагола давид.</p>
<p>И рече саул: тако рцыте давиду: не хощет царь с богатством (зятя), но токмо во сте краенеобрезаний иноплеменнических отмстити врагом царевым. Саул бо мысляше вдати давида в руце иноплеменником.</p>
<p>И возвестиша отроцы сауловы глаголы сия давиду, и угодна быша словеса сия пред очима давидовыма, еже быти в зятя царю.</p>
<p>И не по мнозех днех, воста давид и иде сам и мужие его с ним, и уби от иноплеменник двести мужей: и принесе краенеобрезания их царю и вдаде я ему, и бысть зять царю, и вдаде ему царь мелхолу дщерь свою в жену.</p>
<p>И виде саул, яко Господь есть с давидом, и весь израиль любит его:</p>
<p>и приложи саул оттоле паче боятися давида. И бысть саул враждуя на давида во вся дни.</p>
<p>И исхождаху князи иноплеменничи, и бысть от начала исхождения их, давид разумен бе паче всех слуг сауловых, и почтеся имя его зело.</p>
<h4>19</h4>
<p>И глагола саул к ионафану сыну своему и ко всем отроком своим, да умертвят давида. Ионафан же сын саулов любяше давида зело.</p>
<p>И возвести ионафан давиду, глаголя: отец мой саул ищет тя убити: сохранися убо заутра рано, и скрыйся, и сяди втайне:</p>
<p>и аз изыду, и стану при отце моем на селе, идеже еси ты: и аз возглаголю отцу моему о тебе, и узрю, что будет, и возвещу тебе.</p>
<p>И глагола ионафан о давиде благая к саулу отцу своему, и рече к нему: да не согрешает царь на раба своего давида, яко не согреши пред тобою, и дела его блага суть зело:</p>
<p>и положи душу свою в руце своей и победи иноплеменника, и сотвори Господь спасение велико всему израилю, и вси видеша и возрадовашася: и почто согрешаеши в кровь неповинну, еже убити давида туне?</p>
<p>И послуша саул гласа ионафаня: и клятся саул, глаголя: жив Господь, яко не умрет (давид).</p>
<p>И призва ионафан давида и возвести ему вся глаголы сия, и введе ионафан давида к саулу, и бе пред ним яко вчера и третияго дне.</p>
<p>И приложися брань быти на саула, и укрепися давид, и победи иноплеменники, и изби язвою великою зело, и бежаша от лица его.</p>
<p>И бысть от Бога дух лукавый на сауле, и той в дому своем седяше, и копие в руце его, давид же играше руками своими:</p>
<p>и искаше саул копием поразити давида, и отступи давид от лица сауля, и удари саул копием в стену: давид же отшед спасеся в нощь ту.</p>
<p>И посла саул вестники в дом давидов стрещи его, еже убити его рано. И возвести давиду мелхола жена его, глаголющи: аще ты не спасеши души твоея в нощь сию, заутра умреши.</p>
<p>И свеси мелхола давида оконцем, и отиде, и убежа, и спасеся:</p>
<p>и прият мелхола тщепогребалная, и положи на одре, и печень козию положи на возглавии его, и покры я ризами.</p>
<p>И посла саул вестники, да имут давида, и рекоша, яко болен есть.</p>
<p>И посла саул, да оглядают давида, глаголя: принесите его на одре ко мне, еже умертвити его.</p>
<p>И приидоша слуги, и се, тщепогребалная на одре и козия печень при возглавии его.</p>
<p>И рече саул к мелхоле: почто тако обманула мя еси, и отпустила еси врага моего, и гонзе мене? И рече мелхола саулу: сам ми рече: отпусти мя: аще же ни, погублю тя.</p>
<p>И давид убежа и спасеся, и иде к самуилу во армафем и поведа ему вся, елика сотвори ему саул. И идоста давид и самуил и седоста в навафе в раме.</p>
<p>И возвестиша саулу, глаголюще: се, давид в навафе в раме.</p>
<p>И посла слуги саул яти давида, и видеша собор пророков, и самуил стояше настоятель над ними: и бысть дух Божий на слугах саулих, и начаша прорицати.</p>
<p>И возвестиша саулу, и посла другия слуги, и прорицати начаша и тии. И приложи саул послати слуги третия, и начаша и тии прорицати.</p>
<p>И разгневася гневом саул, и иде и сам во армафем, и прииде даже до кладязя гумна, еже есть в сефе, и вопроси и рече: где есть самуил и давид? И реша: се, в навафе в раме.</p>
<p>И иде оттуду в наваф (иже) в раме: и бысть и на нем дух Божий, и идяше идый и прорицая, дондеже приити ему в наваф иже в раме.</p>
<p>И совлече ризы своя и прорицаше пред ними: и паде наг весь день той и всю нощь. Того ради глаголаху: еда и саул во пророцех?</p>
<h4>20</h4>
<p>И отбеже давид от навафа (иже) в раме и прииде ко ионафану и рече: что сотворих? и что неправда моя? и что согреших пред отцем твоим, яко ищет души моея?</p>
<p>И рече ему ионафан: никакоже, ты не умреши: се, не имать сотворити отец мой глагола велика, или мала, и не открыет уха моего: и что яко скрыет отец мой глагол сей от мене? не буди сие.</p>
<p>И отвеща давид ионафану и рече: ведая ведает отец твой, яко обретох благодать пред очима твоима, и глаголет: да не познает сего ионафан, негли не восхощет: но жив Господь и жива душа твоя, зане якоже рекох, исполнися между мною и между отцем твоим даже до смерти.</p>
<p>И рече паки ионафан к давиду: чесого желает душа твоя, и что сотворю тебе?</p>
<p>И рече давид ко ионафану: се, новомесячие заутра, и аз седя не сяду с царем ясти, и послеши мя, и скрыюся на поли до вечера дне третияго:</p>
<p>и аще смотря усмотрит мя отец твой, и речеши: прося упросися от мене давид отити до вифлеема града своего, яко жертва дний тамо всему племени:</p>
<p>аще тако речет: благо: мир рабу твоему: аще же жестоко отвещает тебе, разумей, яко совершися злоба от него:</p>
<p>и да сотвориши милость с рабом твоим, яко ввел еси в завет Господень раба твоего с собою: и аще есть неправда в рабе твоем, умертви мя ты, а ко отцу твоему почто тако имаши мя вводити?</p>
<p>И рече ионафан: никакоже (буди) тебе: егда аще разумевая уразумею, яко совершися злоба отца моего, еже приити на тебе, аще и не будеши во градех твоих, аз возвещу тебе.</p>
<p>И рече давид ко ионафану: кто возвестит ми, аще отвещает отец твой жестоко?</p>
<p>И рече ионафан к давиду: иди, и пребуди на поли. И идоста оба на поле.</p>
<p>И рече ионафан к давиду: Господь Бог израилев весть, яко искушу отца моего во время (сие) заутра, или третияго дне, и сие, аще благо будет о давиде, и не имам послати к тебе на поле и возвестити сия во ушы твои:</p>
<p>сия да сотворит Бог ионафану и сия да приложит, аще не возвещу злая на тя, и открыю ухо твое, и отпущу тя, и отидеши в мире: и будет Господь с тобою, якоже бе со отцем моим:</p>
<p>и аще убо еще жив буду аз, да сотвориши милость со мною:</p>
<p>и аще смертию умру, да не отимеши милости твоея от дому моего до века:</p>
<p>аще же ни, егда искоренит Господь враги давидовы, коегождо от лица земли, да обрящется имя ионафане в дому давидове, и изыщет Господь враги давидовы.</p>
<p>И приложи ионафан еще клятися давиду, яко возлюби душу любящаго его.</p>
<p>И рече ионафан к нему: заутра новомесячие, и присмотрен будеши, яко праздно усмотрено будет место твое:</p>
<p>ты же премедлиши три дни и пребудеши на месте твоем, идеже скрыешися в день делания, и сядеши при ергаве онем:</p>
<p>и аз утрою стрелами стреляя, и стрелю вергая до амаггариа:</p>
<p>и се, послю отрока, глаголя: иди и обрящи ми стрелу: и аще реку отроку: зде стрела от тебе, и зде, возми ю: и ты гряди ко мне, яко мир тебе, и несть о тебе слова, жив Господь:</p>
<p>аще же тако реку юноши: тамо стрела от тебе и далее: иди, яко отсла тя Господь:</p>
<p>и глагол егоже аз и ты глаголахом, се, Господь свидетель между тобою и мною до века.</p>
<p>И скрыся давид на поли, и прииде новомесячие, и прииде царь на трапезу ясти,</p>
<p>и седе царь на месте своем якоже и всегда на престоле при стене, и предвари ионафана, и седе авенир от страны сауловы, и усмотрено бысть (праздно) место давидово.</p>
<p>И не глагола саул ничтоже в той день, помысли бо, случай видится, нечисту быти, яко не очистися.</p>
<p>И бысть наутрие месяца в день вторый, и усмотрено бысть праздно место давидово, и рече саул ко ионафану сыну своему: что яко не прииде сын иессеев ни вчера, ни днесь на трапезу?</p>
<p>И отвеща ионафан к саулу и рече ему: упросися от мене давид до вифлеема града своего ити,</p>
<p>и рече: отпусти мя ныне (в вифлеем), яко жертва колена нашего во граде, и заповедаша мне братия моя: и ныне аще обретох благодать пред очима твоима, да пойду ныне и узрю братию мою: сего ради не прииде на трапезу цареву.</p>
<p>И разгневася гневом саул на ионафана зело и рече ему: сыне девок блудниц, не вем ли, яко сообщник еси ты сыну иессееву в срамоту твою и в срамоту откровения матере твоея?</p>
<p>яко во вся дни, в няже сын иессеев жити имать на земли, не уготовится царство твое: ныне убо послав, поими юношу, яко сын смерти есть сей.</p>
<p>И отвеща ионафан саулу отцу своему и рече: за что умирает? что сотвори?</p>
<p>И верже саул копием на ионафана, еже умертвити его. И позна ионафан, яко совершися злоба сия от отца его, да умертвит давида:</p>
<p>и вскочи ионафан от трапезы во гневе ярости, и не яде хлеба в день вторый месяца, яко сокрушися о давиде, зане соверши (злобу) на него отец его.</p>
<p>И бысть заутра, и изыде ионафан на село, якоже совещася о свидении с давидом, и отрок мал с ним.</p>
<p>И рече отроку: тецы, и обрящи ми стрелы, имиже аз стреляю. И отрок тече, и он стрели стрелою за него.</p>
<p>И прииде отрок до места стрелы, идеже стрелил ионафан. И возопи ионафан вслед отрока и рече: тамо стрела от тебе и далее.</p>
<p>И паки возопи ионафан вслед отрока своего, глаголя: потщися скоро, и не стой. И собра отрок ионафану стрелы и принесе их к господину своему.</p>
<p>Отрок же не уведе ничесоже, токмо ионафан и давид ведеста вещь.</p>
<p>И отда ионафан оружие свое отроку своему и рече отроку своему: поиди и отнеси во град.</p>
<p>И егда отиде отрок, и давид воста от ергава, и паде на лице свое, и поклонися ему трижды, и облобыза кийждо друг друга, и плакася кийждо о друг друзе до скончания велика.</p>
<p>И рече ионафан давиду: иди с миром, и якоже кляхомся мы оба именем Господним, глаголюще: Господь да будет свидетель между мною и тобою и между семенем моим и между семенем твоим до века.</p>
<p>И воста давид и отиде. Ионафан же вниде во град.</p>
<h4>21</h4>
<p>И прииде давид в номву ко авимелеху иерею: и ужасеся авимелех о пришествии его и рече ему: что яко ты един, и никтоже с тобою?</p>
<p>И рече давид иерею: царь заповеда ми глагол днесь и рече ко мне: никтоже да уразумеет глагола, егоже ради аз посылаю тя и о немже аз заповедаю ти: и отроки оставих на месте глаголемем еммоним:</p>
<p>и ныне аще суть у тебе пять хлебы, даждь ми елико имаши.</p>
<p>И отвеща иерей давиду и рече: не суть хлебы прости у мене, но точию хлебы у мене священнии: аще сохранени отроцы суть токмо от жены, снедят.</p>
<p>И отвеща давид иерею и рече ему: и (мы) от жен воздержахомся вчера и третияго дне: отнележе изыдох аз на путь, быша вси отроцы очищени, и сей путь нечист, но освятится днесь сосуд ради моих.</p>
<p>И даде ему авимелех иерей хлебы предложения, яко тамо не бе хлеба, но токмо хлебы лица, иже взяты от лица Господня, еже предложитися хлебу теплому, в оньже день взя их.</p>
<p>И бе тамо един от отрок сауловых в день он удержан пред Господем, и имя ему доик сирин, (старейшина от пастырь сауловых,) пасый мски сауловы.</p>
<p>И рече давид ко авимелеху: виждь, аще есть зде у тебе копие или мечь, яко меча моего и оружия моего не взях с собою, яко царево повеление внезапу ми бысть.</p>
<p>И рече иерей: се, мечь голиафа иноплеменника, егоже ты убил еси во юдоли ила, и той обвит бяше в ризу за ефудом: аще той хощеши взяти, возми себе, несть бо инаго зде кроме сего. И рече давид: се, несть якоже той: даждь ми его. И даде его ему.</p>
<p>И воста давид, и убеже в той день от лица саулова, и прииде давид ко анхусу царю гефску.</p>
<p>И реша отроцы анхусовы к нему: не сей ли давид царь земли? не сему ли изыдоша (жены) ликующыя, глаголющя: победи саул с тысящами своими, и давид со тмами своими?</p>
<p>И положи давид глаголы сия в сердцы своем, и убояся зело от лица анхуса царя гефска.</p>
<p>И измени лице свое пред ним, и притворися в день той, и бияше во врата града, яко в тимпан, и падаше на руки своя, и паде у врат града, и слины своя точаше по браде своей.</p>
<p>И рече анхус ко отроком своим: се, видесте мужа неистова, почто его введосте ко мне?</p>
<p>еда не имею аз неистовых, яко введосте его, да беснуется предо мною? сей да не внидет в дом мой.</p>
<h4>22</h4>
<p>И отиде давид оттуду, и спасеся, и прииде в пещеру одолламску: и слышавше братия его и дом отца его, приидоша к нему тамо.</p>
<p>И собрашася к нему всяк иже в нужде, и всяк должник, и всяк печальный душею, и бе ими обладаяй, и бяше с ним яко четыреста мужей.</p>
<p>И отиде давид оттуду в массифаф моавитский и рече к царю моавитску: да будут ныне отец мой и мати моя у тебе, дондеже познаю, что сотворит мне Бог.</p>
<p>И умоли лице царя моавитска, и пребываху у него по вся дни, сущу давиду во области той.</p>
<p>И рече гад пророк к давиду: не седи во области сей: иди, и да внидеши в землю иудину. И иде давид и пришед седе в граде сарих.</p>
<p>И слыша саул, яко познан бысть давид, и мужие иже с ним: и саул седяше на холме под дубравою яже в раме, и копие в руку его, и вси отроцы его предстояху ему.</p>
<p>И рече саул ко отроком своим предстоящым ему: слышите ныне, сынове вениаминовы, аще воистинну всем вам даст сын иессеев села и винограды и поставит вас всех в сотники и тысящники:</p>
<p>яко вси согласистеся на мя, и несть открываяй во ухо мое, егда положи завет сын мой с сыном иессеовым, и несть от вас ни един боляй о мне и возвещаяй во ушы мои, яко воздвиже сын мой раба моего на мя врага, якоже день сей?</p>
<p>И отвеща доик сирин приставленый над мсками сауловыми и рече: видех сына иессеева пришедша в номву ко авимелеху сыну ахитову иерею:</p>
<p>и вопрошаше о нем Бога, и брашно вдаде ему, и мечь голиафа иноплеменника вдаде ему.</p>
<p>И посла царь призвати авимелеха сына ахитова, и вся сыны отца его иереи от номвы. И приидоша вси к царю.</p>
<p>И рече саул: слыши ныне, сыне ахитов. И рече: се, аз, глаголи, господине.</p>
<p>И рече ему саул: почто совещался еси на мя ты и сын иессеев, яко вдал еси ему хлеб и мечь, и вопрошал еси о нем Бога положити его на мя во врага, якоже день сей?</p>
<p>И отвеща авимелех царю и рече: и кто во всех рабех твоих верен якоже давид, и зять царев, и князь всем заповедем твоим, и славен в дому твоем?</p>
<p>еда днесь начах вопрошати о нем Бога? никако: да не возложиши, царю, на раба твоего словесе сего, и на весь дом отца моего, яко не ведяше раб твой во всех сих словесе мала, или велика.</p>
<p>И рече царь саул: смертию умреши, авимелех, ты и весь дом отца твоего.</p>
<p>И рече царь скороходцем предстоящым пред ним: приведите и избийте иереи Господни, яко рука их с давидом, и понеже познаша, яко бежит той, и не возвестиша во ушию моею. И не хотяху отроцы царевы возложити рук своих на иереи Господни.</p>
<p>И рече царь доику: обратися ты, и устремися на иереи. И обратися доик сирин, и уби иереев Господних в той день, триста пять мужей, всех носящих ефуд:</p>
<p>и номву град иерейский погуби острием оружия от мужеска полу и до женска, от отрока и до ссущаго, и телца и осла и овчате.</p>
<p>И угонзе един сын авимелеха сына ахитова, имя ему авиафар, и бежа вслед давида.</p>
<p>И возвести авиафар давиду, яко изби саул вся иереи Господни.</p>
<p>И рече давид ко авиафару: ведях в день той, яко тамо бе доик сирин, яко возвещая возвестит саулу: аз есмь виновен о душах дому отца твоего:</p>
<p>седи со мною, не бойся, яко идеже аще взыщу души моей место, взыщу и души твоей, яко сохранен будеши ты у мене.</p>
<h4>23</h4>
<p>И возвестиша давиду, глаголюще: се, иноплеменницы облегоша кеиль, и расхищают и попирают плоды.</p>
<p>И вопроси давид Господа, глаголя: аще пойду и избию иноплеменники сия? И рече Господь: иди, и победиши иноплеменники сия, и спасеши кеиль.</p>
<p>И реша мужие давидовы к нему: се, мы зде во иудеи боимся, и како будет, аще идем в кеиль, в плен иноплеменников внидем?</p>
<p>И приложи еще давид вопросити Господа. И отвеща ему Господь и рече ему: востани и сниди в кеиль, яко аз предаю иноплеменники в руце твои.</p>
<p>И иде давид и мужие его с ним в кеиль, и брашася со иноплеменники: и бежаша (иноплеменницы) от лица его, и взя скоты их, и порази их язвою великою, и спасе давид живущыя в кеиле.</p>
<p>И бысть егда бежа авиафар сын авимелехов к давиду, и той с давидом в кеиль сниде, имый ефуд в руце своей.</p>
<p>И возвестися саулу, яко прииде давид в кеиль. И рече саул: предаде его Бог в руце мои, яко заключися вшед в град (имущь) врата и вереи.</p>
<p>И заповеда саул всем людем на брань снити в кеиль, яти давида и мужы его.</p>
<p>И уведе давид, яко не премолкает злобы о нем саул, и рече давид ко авиафару жерцу: принеси ефуд Господень.</p>
<p>И рече давид: Господи Боже израилев, слышав услыша раб твой, яко ищет саул приити на кеиль растлити град мене ради:</p>
<p>аще заключится? и ныне аще снидет саул, якоже слыша раб твой? Господи Боже израилев, возвести рабу твоему. И рече Господь: заключится.</p>
<p>И рече давид: аще предадят мя иже в кеиле, и мужы моя в руки саули? И рече Господь: предадят.</p>
<p>И воста давид и мужие его с ним, яко четыреста, и изыдоша из кеилы, и идоша, аможе хотяху. И возвестиша саулу, яко угонзе давид из кеилы: и остави ити.</p>
<p>И седе давид в масереме в пустыни во узинах, и седяше в пустыни на горе зиф, в земли знойне: и искаше его саул во вся дни, и не предаде его Бог в руце его.</p>
<p>И виде давид, яко исходит саул искати его: и давид бяше на горе знойне, в дубраве зиф.</p>
<p>И воста ионафан сын саулов и иде к давиду в дубраву, и утверди руце его во Господе,</p>
<p>и рече к нему: не бойся, яко не имать обрести тебе рука отца моего саула, и ты имаши царствовати во израили, и аз буду по тебе другий, и саул отец мой уведа тако.</p>
<p>И положиста оба завет пред Господем: и седяше давид в дубраве, а ионафан отиде в дом свой.</p>
<p>И изыдоша зифее от знойныя земли к саулу на холм, глаголюще: не се ли давид скрыся у нас в мессаре во узинах в дубраве на холме ехелатсте, иже одесную иесемона?</p>
<p>и ныне все еже по души цареве ко исхождению, да снидет (убо) к нам: заключиша бо его в руки царевы.</p>
<p>И рече им саул: благословени вы Господеви, яко поболесте о мне:</p>
<p>идите ныне, и уготовите еще, и познайте место его, идеже будет нога его вскоре, тамо идеже ресте, да не како прехитрит:</p>
<p>и видите и уразумейте о всех местех, идеже той крыется, и возвратитеся ко мне на готово, и иду с вами: и будет, аще есть на земли, изыскати имам его во всех тысящах иудиных.</p>
<p>И восташа зифее, и идоша пред саулом: давид же и мужие его бяху в пустыни маон к западу одесную иесемона.</p>
<p>И иде саул и мужие его искати давида. И возвестиша давиду, и сниде ко каменю иже в пустыни маон. И услыша саул, и погна вслед давида в пустыню маон.</p>
<p>И идяше саул и мужие его от страны горы отсюду, давид же бе и мужие его от страны горы отюнуду: и бе давид укрываяся ити от лица сауля, а саул и мужие его ополчишася на давида и на мужы его яти их.</p>
<p>И прииде вестник к саулу глаголя: потщися и иди, яко нападоша иноплеменницы на землю твою.</p>
<p>И возвратися саул не гнати вслед давида, и иде противу иноплеменником: сего ради наречеся место оно камень разделенный.</p>
<h4>24</h4>
<p>И воста давид оттуду и седе во узинах енгадди.</p>
<p>И бысть егда возвратися саул вспять от иноплеменник, и возвестиша ему, глаголюще: се, давид в пустыни енгадстей.</p>
<p>И взя саул с собою три тысящы мужей избранных от всего израиля и иде искати давида и мужей его прямо лицу саддеем:</p>
<p>и прииде до стад пасомых на пути, и бе тамо вертеп: и саул вниде испразднитися, давид же и мужие его во внутренних вертепа седяху.</p>
<p>И реша мужие давидовы к нему: се, день сей, о немже рече Господь тебе предати врага твоего в руце твои, и сотвориши ему якоже угодно пред очима твоима. И воста давид, и отреза воскрилие одежды саули отай.</p>
<p>И бысть по сих, и вострепета давиду сердце его, яко отреза воскрилие одежды саули:</p>
<p>и рече давид к мужем своим: никакоже ми от Господа, аще сотворю глагол сей господину моему христу Господню, еже нанести руку мою нань, яко христос Господень есть сей.</p>
<p>И увеща давид мужы своя словесы и не даде им воставшым убити саула. И воста саул, и сниде на путь.</p>
<p>И изыде давид вслед его из вертепа: и возопи давид вслед саула, глаголя: господине царю. И озреся саул вслед себе, и преклонися давид лицем своим до земли, и поклонися ему.</p>
<p>И рече давид к саулу: почто слушаеши словес людий глаголющих: се, давид ищет души твоея?</p>
<p>се, днесь видеста очи твои, яко предаде тя Господь днесь в руце мои в вертепе, и не восхотех убити тебе, и пощадех тя, и рех: не нанесу руки моея на господа моего, яко помазанник Господень сей есть:</p>
<p>и се, воскрилие одежды твоея в руце моей, аз отях воскрилие одежды твоея, и не убих тебе: и уразумей, и виждь днесь, яко несть злобы в руце моей, ниже нечестия и презорства, ниже согреших к тебе, а ты ищеши души моея изяти ю:</p>
<p>да судит Господь между мною и тобою, и да защитит мя Господь от тебе: рука же моя не будет на тя,</p>
<p>якоже глаголется притча древняя: от беззаконник изыдет преступление: рука же моя не будет на тя:</p>
<p>и ныне ты, царю израилев, вслед кого исходиши? кого ты гониши? вслед ли пса умерша и вслед блохи единыя?</p>
<p>да будет Господь судия и отмститель между мною и тобою, да видит Господь и судит суд мой, и осудит мя от руки твоея.</p>
<p>И бысть, егда сконча давид глаголы сия, глаголя к саулу, и рече саул: твой ли глас сей, чадо давиде? И воздвиже саул глас свой и восплакася.</p>
<p>И рече саул к давиду: праведен еси ты паче мене, яко ты воздал ми еси благая, аз же тебе воздах злая:</p>
<p>и ты возвестил ми еси днесь, яже сотворил ми благая, яко заключи мя Господь в руки твоя днесь, и не убил мя еси:</p>
<p>и якоже аще кто обрел бы врага своего в печали, и отпустил бы его в путь благ, и Господь воздаст ему благая, якоже ты сотворил еси днесь:</p>
<p>и ныне се, аз вем, яко царюя царствовати имаши, и стати имать в руце твоей царство израилево:</p>
<p>и ныне кленися ми Господем, яко не искорениши семене моего по мне и не погубиши имене моего от дому отца моего.</p>
<p>И клятся давид саулу. И отиде саул на место свое, давид же и мужие его взыдоша в мессеру тесную.</p>
<h4>25</h4>
<p>И умре самуил, и собрашася весь израиль, и плакашася его, и погребоша его в дому его во армафеме. И воста давид, и сниде в пустыню маоню.</p>
<p>И бе человек в маоне и стада его на кармиле, и человек велик зело: и сему овец три тысящы и коз тысяща: и бысть егда стрижаше стада своя на кармиле:</p>
<p>имя же человеку навал и имя жене его авигеа: и жена его блага смыслом и добра взором зело, муж же ея человек жесток и лукав в начинаниих и человек зверонравен.</p>
<p>И услыша давид в пустыни, яко стрижет навал на кармиле стада своя.</p>
<p>И посла давид десять отроков и рече отроком: взыдите на кармил и идите к навалу и вопросите его именем моим с миром,</p>
<p>и рцыте сия: здрав ли еси ты и дом твой, и вся твоя здрава ли суть?</p>
<p>и ныне се, услышах, яко стригут тебе ныне пастуси твои, иже беша с нами в пустыни, и не возбранихом им, и не повелехом им ничесоже во вся дни, егда беша на кармиле:</p>
<p>вопроси отроков твоих и возвестят ти: и да обрящут отроцы твои благодать пред очима твоима, яко в день благ приидохом: даждь убо ныне еже обрящет рука твоя отроком твоим и сыну твоему давиду.</p>
<p>И приидоша отроцы давидовы и глаголаша словеса сия к навалу, по всем глаголом сим именем давидовым.</p>
<p>И возскочи навал и отвеща отроком давидовым и рече: кто давид? и кто сын иессеов? днесь умножени суть раби отходяще кийждо от лица господина своего:</p>
<p>и возму ли хлебы моя и вино мое и закланая моя, яже заклах стригущым моя овцы, и дам ли оная мужем, ихже не вем откуду суть?</p>
<p>И возвратишася отроцы давидовы путем своим, и возвращшеся приидоша и возвестиша давиду по глаголом сим.</p>
<p>И рече давид мужем своим: препояшитеся кийждо оружием своим. И препоясашася оружием своим, и сам давид препоясася мечем своим, и идоша вслед давида, яко четыреста мужей, а двести их осташася у сосудов.</p>
<p>И авигеи жене навалове поведа един отрок, глаголя: се, присыла давид послы от пустыни благословити господина нашего, он же отвратися от них:</p>
<p>мужие же блази (беша) нам зело, не возбраняху нам, ниже повелеваху нам что во вся дни, в няже бехом с ними:</p>
<p>и сущым нам на селе, аки стена беша окрест нас, и в нощи и во дни, по вся дни в няже бехом с ними пасуще стада:</p>
<p>и ныне разумей и виждь ты, что сотвориши, яко совершися злоба на господина нашего и на дом его, и сей сын губитель, и не возможно глаголати к нему.</p>
<p>И потщася авигеа, и взя двести хлебов и два сосуда вина и пять овец устроеных и пять мер муки чистыя и кошницу гроздия и двести вязаниц смоквей, и возложи на ослята,</p>
<p>и рече ко отроком своим: поидите предо мною, и се, аз вслед вас иду. Мужу же своему не возвести.</p>
<p>И бысть, вседшей ей на ослицу и сходящей в подгорие, и се, давид и мужие его идяху сопротиву ея, и срете их.</p>
<p>И рече давид: воистинну всуе вся навалова сохраних в пустыни, и ничесоже повелех взяти от всех яже его, и воздаде ми злая за благая:</p>
<p>сия да сотворит Бог давиду и сия да приложит, аще до утра оставлю от всех наваловых даже до мочащагося к стене.</p>
<p>И увиде авигеа давида, и потщася и скочи со осляте, и паде пред давидом на лице свое, и поклонися ему до земли,</p>
<p>и паде на ноги его и рече: во мне, господине мой, неправда моя: да глаголет ныне раба твоя во ушы твои, и послушай словес рабы твоея:</p>
<p>да не возложит ныне господин мой сердца своего на человека гибелнаго сего, яко по имени своему той есть: навал имя ему, и безумие с ним: аз же раба твоя не видех отроков господина моего, ихже послал еси:</p>
<p>и ныне, господине мой, жив Господь и жива душа твоя, якоже возбрани тебе Господь еже не приити на кровь неповинну и спасти тебе руку твою: и ныне да будут якоже навал врази твои и ищущии господину моему зла:</p>
<p>и ныне возми благословение сие, еже принесе раба твоя господину моему, и даждь отроком предстоящым господину моему:</p>
<p>отими ныне неправду рабы твоея, яко творя сотворит Господь дом верен господину моему, яко на брани господина моего Господь споборет, и злоба не обрящется в тебе никогдаже:</p>
<p>и аще востанет человек гоняй тя и ищай души твоея, и будет душа господина моего привязана соузом жизни у Господа Бога, и душу врагов твоих поразиши пращею посреде пращи:</p>
<p>и будет егда сотворит Господь господину моему вся, елика глаголаше благая о тебе, и повелит тебе Господь (быти) вождем во израили,</p>
<p>и не будет тебе сие мерзость и соблазн сердцу господина моего, еже излияти кровь неповинную туне и спасти руку свою себе: и да благо сотворит Господь господину моему, и воспомянеши рабу твою, еже благосотворити ей.</p>
<p>И рече давид ко авигеи: благословен Господь Бог израилев, иже посла тя днесь на сретение ми,</p>
<p>и благословен совет твой, и благословена ты удержавшая мя в день сей ити на пролитие крове, и спасти ми руку мою:</p>
<p>обаче жив Господь Бог израилев, иже возбрани ми днесь зло сотворити тебе: зане аще бы не потщалася и не пришла еси на сретение мне, тогда рех: аще останется навалу до утренняго света мочащийся к стене.</p>
<p>И прия давид от руку ея вся, яже принесе ему, и рече ей: иди с миром в дом свой: виждь, послушах гласа твоего и приях лице твое.</p>
<p>И прииде авигеа к навалу: и се, у него пир в дому его, яко пир царев: и сердце навалово весело в нем, и той пиян до зела. И не возвести авигеа навалу глагола ни велика ни мала до света утренняго.</p>
<p>И бысть заутра, егда истрезвися навал от вина, поведа ему жена его вся глаголы сия, и умре сердце его в нем, и той бысть яко камень.</p>
<p>И бысть яко десять дний, и порази Господь навала, и умре.</p>
<p>И услыша давид и рече: благословен Господь, иже суди суд поношения моего от руки навали, и раба своего удержа от руки злых, и злобу навалю обрати Господь на главу его. И посла давид и глагола ко авигеи пояти ю себе в жену.</p>
<p>И приидоша отроцы давидовы ко авигеи в кармил, и реша ей, глаголюще: давид посла нас к тебе, да тя поймет себе в жену.</p>
<p>И воста и поклонися до земли лицем и рече: се, раба твоя в рабыню умывати ноги отроком твоим.</p>
<p>И воста авигеа, и вседе на осля, и пять девиц идяху вслед ея, и пойде вслед отроков давидовых, и бысть ему в жену.</p>
<p>И ахинааму поят давид от иезраеля, и бесте ему обе жены.</p>
<p>Саул же даде мелхолу дщерь свою жену давидову фалтию сыну амисову иже от роммы.</p>
<h4>26</h4>
<p>И приидоша зифее от знойныя к саулу на холм, глаголюще: се, давид скрыся у нас на холме ехелаф, прямо иессемону.</p>
<p>И воста саул, и сниде в пустыню зиф, и с ним три тысящы мужей избранных от израиля, искати давида в пустыни зиф.</p>
<p>И ополчися саул на холме ехелаф иже прямо иессемону при пути, давид же седяше в пустыни. И виде давид, яко идет саул вслед его в пустыню,</p>
<p>и посла давид соглядатаи, и разуме, яко идет саул готов из кеиля:</p>
<p>и воста давид отай, и вниде в место, идеже почиваше саул, и тамо бяше авенир сын ниров, первый воевода его, и саул спаше в колеснице царстей, и людие ополчившеся окрест его.</p>
<p>И отвеща давид и рече ко авимелеху хеттеину и ко авессе сыну саруину брату иоавлю, глаголя: кто внидет со мною к саулу в полк? И рече авесса: аз вниду с тобою.</p>
<p>И внидоста давид и авесса в люди нощию: и се, саул спяй сном в колеснице царстей, и копие его водружено в землю при главе его, авенир же и воини его спаху окрест его.</p>
<p>И рече авесса к давиду: заключи Господь днесь врага твоего в руце твои, и ныне поражу его копием в землю единожды, и не повторю ему.</p>
<p>И рече давид ко авессе: не убивай его, яко кто прострет руку свою на христа Господня, и неповинен будет?</p>
<p>И рече давид: жив Господь, аще не Господь поразит его, или день его приидет, и умрет, или на брань снидет и погибнет:</p>
<p>да не будет ми от Господа нанести руку мою на христа Господня: и ныне возми копие от возглавия его и сосуд водный, и отидем мы о себе.</p>
<p>И взя давид копие и сосуд водный от возглавия его, и отидоста о себе: и не бе иже бы видел или разумел, и не бяше востающаго, вси бо спаху, яко сон крепок от Господа нападе на ня.</p>
<p>И прейде давид на он пол и ста на версе горы издалеча, и мног бе путь между ими.</p>
<p>И воззва давид к людем, и авениру рече глаголя: не отвещаеши ли, авенире? И отвеща авенир и рече: кто ты еси зовый мя?</p>
<p>И рече давид ко авениру: не муж ли еси ты? и кто, якоже ты, во израили? и почто не храниши господина твоего царя? яко вниде един от людий убити господина твоего царя:</p>
<p>и не благо сие (зело), еже сотворил еси: жив Господь, яко сынове смерти вы, не хранящии господа своего царя христа Господня: и ныне виждь, где есть копие царево и сосуд водный, яже беша при главе его?</p>
<p>И позна саул глас давидов и рече: твой ли глас сей, чадо давиде? И рече давид: аз раб твой, господи царю.</p>
<p>И рече давид: почто гониши раба твоего, господи царю? яко что (ти) согреших? и кая обретеся во мне неправда?</p>
<p>и ныне да послушает господь мой царь глаголов раба своего: аще Бог поощряет тя на мя, да будет благовонна жертва твоя: аще же сынове человечестии, прокляти сии пред Господем, яко изгнаша мя днесь не утвердитися в жребии Господни, глаголюще: пойди, работай богом чуждим:</p>
<p>и ныне да не падет кровь моя на землю пред лицем Господним, яко изыде царь израилев искати души моея, и гонит якоже нощный вран по горам.</p>
<p>И рече саул: согреших: возвратися, чадо давиде, яко ктому не сотворю ти зла, зане честна душа моя пред очима твоима в день сей: безумно сотворих, и погреших много зело.</p>
<p>И отвеща давид и рече: се, копие царево, да приидет отрок един и возмет е:</p>
<p>и Господь да возвратит коемуждо по правде его и по вере его: якоже предаде тя Господь днесь в руце мои, и не восхотех нанести руки моея на христа Господня:</p>
<p>и се, якоже возвеличися душа твоя днесь во очию моею, тако да возвеличится душа моя пред Господем, и да покрыет мя и измет мя от всякия печали.</p>
<p>И рече саул к давиду: благословен ты, чадо, и творяй сотвориши и могий возможеши. И отиде давид в путь свой, а саул возвратися на место свое.</p>
<h4>27</h4>
<p>И рече давид в сердцы своем, глаголя: ныне впаду в день един в руки саули, и не будет ми благо, аще не спасуся в земли иноплеменничи, и престанет саул искати мене во всяком пределе израилеве, и спасуся из руки его.</p>
<p>И воста давид и шесть сот мужей иже с ним, и иде ко агхусу сыну аммахову царю гефску.</p>
<p>И пребысть давид у агхуса в гефе, сам и мужие его вси и дом его, и давид и обе жены его, ахинаам иезраилитыня и авигеа жена навала кармилскаго.</p>
<p>И возвестиша саулу, яко отбеже давид в геф, и не приложи ктому (саул) искати его.</p>
<p>И рече давид ко агхусу: аще обрете раб твой благодать пред очима твоима, да даси ми место во единем от градов иже на селе, и сяду тамо: и вскую седит раб твой во граде царственнем с тобою?</p>
<p>И даде ему агхус в день той секелаг: сего ради бысть царю иудейску секелаг до днешняго дне.</p>
<p>И бысть число дний, в няже седяше давид на селе иноплеменничи, четыри месяцы.</p>
<p>И восхождаше давид и мужие его и нападаху на всякаго гессера и на амаликита, и се, земля населяшеся от ламсура и до земли египетския:</p>
<p>и поражаше давид землю, и не оставляше в живых мужеска полу и женска: и взимаху стада, и буйволицы и ослята, и велблюды и ризы, и возвращающеся прихождаху ко агхусу.</p>
<p>И рече агхус к давиду: на кого нападосте ныне? И рече давид ко агхусу: к югу иудеи и к югу иесмеги и к югу кенезиа:</p>
<p>и мужеска полу и женска не оставлях в живых еже вводити в геф, глаголя: да не возвестят в гефе на нас, глаголюще: сия творит давид. И сие оправдание его во вся дни, в няже седяше давид на селе иноплеменничи.</p>
<p>И уверися давид агхусу зело, глаголя: омерзением омерзе в людех своих во израили, и будет ми раб во веки.</p>
<h4>28</h4>
<p>И бысть во дни оны, и собрашася иноплеменницы в полки своя изыти братися со израилтяны. И рече агхус к давиду: разумея разумей, яко со мною изыдеши на брань ты и мужие твои.</p>
<p>И рече давид ко агхусу: тако ныне уразумееши, яже сотворит раб твой. И рече агхус к давиду: темже началника хранителей телу (моему) поставлю тя во вся дни.</p>
<p>И самуил умре, и рыдаше по нем весь израиль, и погребоша его во армафеме во граде его: и саул изби чревобасники и волхвы земли своея.</p>
<p>И собрашася иноплеменницы и приидоша и ополчишася в сонаме: и собра саул вся мужы израилевы, и ополчишася в гелвуе.</p>
<p>И виде саул полки иноплеменничи, и убояся, и ужасеся сердце его зело.</p>
<p>И вопроси саул Господа, и не отвеща ему Господь ни во сне, ни во явлениих, ни во пророцех.</p>
<p>И рече саул отроком своим: поищите ми жены волшебницы, и пойду к ней, и вопрошу ея. И реша отроцы его к нему: се, жена волшебница во аендоре.</p>
<p>И прикрыся саул и облечеся в ризы ины, и иде сам и два мужа с ним, и прииде нощию к жене и рече ей: поволхвуй ми чревоволшебством, и возведи ми, егоже реку ти.</p>
<p>И рече ему жена: се, ныне ты сам веси, елика сотвори саул, како истреби чревобасники и волхвы от земли, и вскую ты ловиши душу мою, еже умертвити ю?</p>
<p>И клятся ей саул, глаголя: жив Господь, аще срящет тя неправда о словеси сем.</p>
<p>И рече жена саулу: кого возведу ти? И рече саул: самуила возведи ми.</p>
<p>И виде жена самуила, и возгласи гласом велиим, и рече жена к саулу: почто мя прельстил еси? и ты еси саул.</p>
<p>И рече ей царь: не бойся, рцы кого видела еси? И рече ему жена: боги видех восходящыя от земли.</p>
<p>И рече ей: что познала еси? И рече ему (жена): (видех) мужа стара восходяща от земли, и сей оболчен одеянием долгим. И уразуме саул, яко сей самуил (есть), и преклони лице свое на землю и поклонися ему.</p>
<p>И рече ему самуил: почто понудил еси мя взыти ми? И рече саул: скорблю зело, яко иноплеменницы воюют на мя, и Бог отступи от мене, и не услыша мене ктому ни в руках пророческих, ни во снех, ни во явлениих: и ныне призвах тя, да скажеши ми, что сотворю.</p>
<p>И рече самуил: почто вопрошаеши мя, а Господь отступи от тебе и бысть со ближним твоим?</p>
<p>и сотвори Господь тебе, якоже глагола Господь рукою моею, и исторгнет Господь царство твое из руку твоею и вдаст е ближнему твоему давиду,</p>
<p>понеже не послушал еси гласа Господня и не исполнил еси гнева ярости его на амалике, глагола ради того сотвори тебе Господь в день сей:</p>
<p>и предаст Господь израиля с тобою в руки иноплеменничи, и заутра ты и сынове твои падут с тобою, и полк израилев предаст Господь в руки иноплеменничи.</p>
<p>И потщася саул, и паде стоящь на землю, и убояся зело от словес самуиловых, и не бысть ктому крепости в нем: яко не яде хлеба во весь день той и во всю нощь ту.</p>
<p>И вниде жена к саулу, и виде его, яко смятеся зело, и рече к нему: се, ныне послуша раба твоя гласа твоего, и положих душу мою в руце мои, и послушах словес, яже ми глаголал еси:</p>
<p>и ныне послушай гласа рабы твоея, и положу пред тобою укрух хлеба, и яждь, и будет в тебе крепость, яко идеши в путь.</p>
<p>И не хотяше ясти: и понудиша его отроцы его и жена, и послуша гласа их, и воста от земли, и седе на седалищи.</p>
<p>Жене же бяше юница питомая в дому: и потщася, и закла ю: и взя муку и смеси, и испече опресноки,</p>
<p>и принесе пред саула и пред отроки его: и ядоша, и восташа и отидоша в нощь ону.</p>
<h4>29</h4>
<p>И собраша иноплеменницы вся полки своя во афек, израилтяне же ополчишася во аендоре иже во иезраели.</p>
<p>И воеводы иноплеменничи предидяху со стами и тысящами, давид же и мужие его идяху в последних со агхусом.</p>
<p>И реша воеводы иноплеменничи кто суть идущии сии? И рече агхус к воеводам иноплеменничим: не сей ли давид раб саула царя израилева, иже бысть с нами дний сие второе лето? и не обретох в нем ничтоже, от дне в оньже прииде ко мне даже до сего дне.</p>
<p>И прискорбни быша о нем воеводы иноплеменничи и глаголаша ему: возврати мужа, и да возвратится на место свое, идеже поставил еси его тамо, и да не идет с нами на брань, и да не будет наветник в полцех: и чим примирится сей господину своему? не главами ли мужей сих?</p>
<p>не сей ли есть давид, емуже изыдоша с лики, глаголюще: победи саул с тысящами своими, и давид со тмами своими?</p>
<p>И призва агхус давида и рече ему: жив Господь, яко прав ты и благ пред очима моима, и вход твой и исход твой со мною в полце, и яко не обретох в тебе злобы, отнележе еси пришел ко мне до днешняго дне, но пред очима воевод не благ еси ты:</p>
<p>и ныне возвратися и иди с миром, и да не сотвориши зла пред очима воевод иноплеменничих.</p>
<p>И рече давид ко агхусу: что сотворих ти? и что обрел еси в рабе твоем, от негоже дне бех пред тобою, и даже до сего дне, да не иду воевати врагов господина моего царя?</p>
<p>И отвеща агхус давиду: вем, яко благ ты пред очима моима яко ангел Божий, но воеводы иноплеменничи глаголют: да не идет с нами на брань:</p>
<p>и ныне востани рано ты и отроцы господина твоего ходящии с тобою и идите на место, идеже поставих вас, и словесе пагубна да не положиши на сердцы твоем, яко благ еси ты предо мною: и востаните рано в путь, егда разсветает вам, и идите.</p>
<p>И урани давид сам и мужие его отити и стрещи земли иноплеменничи, и иноплеменницы взыдоша на брань во иезраель.</p>
<h4>30</h4>
<p>И бысть приходящу давиду и мужем его к секелагу в день третий, и амалик нападе на южную страну и на секелаг, и порази секелаг и сожже его огнем:</p>
<p>жен же и всех сущих в нем от мала до велика не умертвиша мужа ни жены, но плениша, и отидоша в путь свой.</p>
<p>И прииде давид и мужие его во град, и се, сожжен бяше огнем, жены же их и сынове их и дщери их пленени быша.</p>
<p>И воздвиже давид и мужие его глас свой и плакашася дондеже не бе в них силы ктому плакатися.</p>
<p>И жены обе давидовы пленени быша, ахинаам иезраилитыня, и авигеа бывшая жена навала кармилскаго.</p>
<p>И оскорбе давид зело, яко совещашася людие камением побити его, яко скорбна бяше душа всех людий коегождо о сынех своих и о дщерех своих. И укрепися давид о Господе Бозе своем,</p>
<p>и рече давид ко авиафару иерею сыну авимелехову: принеси ефуд. И принесе авиафар ефуд к давиду.</p>
<p>И вопроси давид Господа, глаголя: пожену ли вслед полчища сего? и постигну ли их? И рече Господь: гони, яко постизая постигнеши их и избавляя избавиши.</p>
<p>И иде давид сам и шесть сот мужей с ним, и приидоша даже до потока восорска, прочии же осташася:</p>
<p>и гна с четырми сты мужей, двести же мужей осташася, иже седоша об он пол потока восорска.</p>
<p>И обретоша мужа египтянина на селе, и яша его, и приведоша его к давиду, и даша ему хлеба, и яде, и напоиша его водою:</p>
<p>и даша ему часть смоквей, и яде, и укрепися дух его в нем, яко не яде хлеба и не пи воды три дни и три нощы.</p>
<p>И рече ему давид: откуду еси, и чий еси ты? И рече отрок египтянин: аз есмь раб мужа амаликитянина, и остави мя господин мой, яко изнемогох днесь уже третий день:</p>
<p>и мы ходихом на юг до хелефи и на иудейския страны и на гелвуй, и секелагу пожгохом огнем.</p>
<p>И рече ему давид: доведеши ли мя до полчища сего? И рече: кленися ми Богом, яко не убиеши мя и не предаси мя в руце господину моему, и доведу тя до полчища сего.</p>
<p>(И клятся ему давид:) и приведе его онамо, и се, тии разсеяни быша по лицу всея земли, ядуще и пиюще и празднующе о всех корыстех великих, яже взяша от земли иноплеменничи и от земли иудины.</p>
<p>И прииде на них давид, и изби их от утра даже до вечера и наутрие: и не спасеся от них муж, разве четыреста отрок, иже вседоша на велблюды и убежаша.</p>
<p>И отя давид вся елика взяша амаликиты, и обе жены своя отя,</p>
<p>и не погибе им от мала даже до велика, и от корыстей, и даже до сынов и дщерей и даже до всех, яже взяша, и вся возврати давид:</p>
<p>и взя давид вся стада и паствины, и погна пред пленом: и плен оный нарицашеся сей плен давидов.</p>
<p>И прииде давид к двема стом мужем оставшымся ити вслед давида, ихже посади на потоце восорсте, и изыдоша на сретение давиду и на сретение людем иже с ним: и прииде давид до людий, и вопросиша его о мирных.</p>
<p>И отвещаша вси мужие пагубнии и лукавнии от мужей ратных ходивших с давидом и реша: яко не гониша с нами, не дадим им от плена, егоже взяхом, но токмо кийждо жену свою и чада своя да возмут и возвратятся.</p>
<p>И рече давид: не сотворите, братия моя, тако, повнегда предаде Господь нам и сохрани нас, и предаде Господь полчище сие нашедшее на ны в руки нашя:</p>
<p>и кто послушает ваших словес сих? яко не менши нас суть: понеже по части исходящаго на брань, тако будет часть седящаго при сосудех, по томужде разделятся.</p>
<p>И бысть от дне того и выше, и бысть в повеление и на оправдание израилю даже до дне сего.</p>
<p>И прииде давид в секелаг, и посла старейшинам от корыстей иудиных и искренним своим, глаголя: се, вам благословение от корыстей врагов Господних,</p>
<p>сущым в вефсуре и в раме южней и в гефоре,</p>
<p>и во ароире и во аммаде, и во сафе и во есфифе и в гефе,</p>
<p>и в кинане и в сафеце, и в фимафе и в кармиле, и сущым во градех иеремиила и во градех кенезия,</p>
<p>и сущым во иеримуфе и во вирсавеи и в номве,</p>
<p>и сущым в хевроне, и во вся места, яже пройде давид тамо сам и мужие его.</p>
<h4>31</h4>
<p>И иноплеменницы воеваху на израиля, и бежаша мужие израилевы от лица иноплеменнича, и падаху язвеннии на горе гелвуе.</p>
<p>И снидошася иноплеменницы с саулом и с сынми его, и убиша иноплеменницы ионафана и аминадава и мелхисуа, сыны сауловы.</p>
<p>И отяготе брань на саула, и обретоша его копейницы мужие стрелцы, и уязвен бысть (саул) во утробу.</p>
<p>И рече саул к носящему оружие его: изсуни мечь твой и прободи мя им, да не приидут необрезаннии сии и избодут мя, и поругаются мне. И не хотяше носяй оружие его, яко убояся зело. И взя саул мечь свой и паде на него.</p>
<p>И виде носяй оружие его, яко умре саул, и паде и той на мечь свой и умре с ним.</p>
<p>И умре саул и трие сынове его, и носяй оружие его, и вси мужие его в день той купно.</p>
<p>И видеша мужие израилстии, иже об он пол юдоли и иже об он пол иордана, яко бежаша мужие израилстии, и яко умре саул и сынове его, и оставиша грады своя и бежаша: и приидоша иноплеменницы и вселишася в них.</p>
<p>И бысть на утрие, и приидоша иноплеменницы обнажити мертвых, и обретоша саула и три сыны его падшыя на горе гелвуе,</p>
<p>и обратиша его, и сняша оружие его, и отсекоша главу его, и послаша в землю иноплеменничу окрест возвещающе идолом их и людем их:</p>
<p>и положиша оружие его у астарта, тело же его воткнуша на стене вефсамли.</p>
<p>И услышаша живущии во иависе галаадитийстем, яже сотвориша иноплеменницы саулу,</p>
<p>и восташа вси мужие сильнии, и идоша всю нощь, и взяша тело саулово и тело ионафана сына его с стены вефсамски, и принесоша я во иавис, и сожгоша я тамо:</p>
<p>и взяша кости их, и погребоша я в дубраве яже во иависе, и постишася седмь дний.</p>
