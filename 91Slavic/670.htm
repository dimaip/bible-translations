<h4>1</h4>
<p>Петр, апостол Иисус Христов, избранным пришельцем разсеяния понта, галатии, каппадокии, асии и вифинии,</p>
<p>по прозрению Бога Отца, во святыни Духа, в послушание и кропление крове Иисус Христовы: благодать вам и мир да умножится.</p>
<p>Благословен Бог и Отец Господа нашего Иисуса Христа, иже по мнозей своей милости порождей нас во упование живо воскресением Иисус Христовым от мертвых,</p>
<p>в наследие нетленно и нескверно и неувядаемо, соблюдено на небесех вас ради,</p>
<p>иже силою Божиею соблюдаеми есте чрез веру, во спасение готовое явитися во время последнее.</p>
<p>О немже радуйтеся, мало ныне, аще лепо есть, прискорбни бывше в различных напастех:</p>
<p>да искушение вашея веры многочестнейше злата гибнуща, огнем же искушена, обрящется в похвалу и честь и славу, во откровении Иисус Христове,</p>
<p>егоже не видевше любите, и на негоже ныне не зряще, верующе же, радуетеся радостию неизглаголанною и прославленною,</p>
<p>приемлюще кончину вере вашей, спасение душам:</p>
<p>о немже спасении взыскаша и испыташа пророцы, иже о вашей благодати прорекоша,</p>
<p>испытающе, в каково или в кое время являше в них Дух Христов, прежде свидетельствуя о Христовых страстех, и о славах, яже по сих:</p>
<p>имже открыся, яко не им самем, но нам служаху сия, яже ныне возвестишася вам благовествовавшими вам Духом святым посланным с небесе, в няже желают ангели приникнути.</p>
<p>Темже, возлюбленнии, препоясавше чресла помышления вашего, трезвящеся, совершенне уповайте на приносимую вам благодать откровением Иисус Христовым.</p>
<p>Яко чада послушания, не преобразующеся первыми неведения вашего похотении,</p>
<p>но по звавшему вы святому, и сами святи во всем житии будите.</p>
<p>Зане писано есть: святи будите, яко аз свят есмь.</p>
<p>И аще Отца называете нелицемерно судяща комуждо по делу, со страхом жития вашего время жительствуйте,</p>
<p>ведяще, яко не истленным сребром или златом избавистеся от суетнаго вашего жития отцы преданнаго,</p>
<p>но честною кровию яко агнца непорочна и пречиста Христа,</p>
<p>предуведена убо прежде сложения мира, явльшася же в последняя лета вас ради,</p>
<p>иже его ради веруете в Бога воздвигшаго его из мертвых и славу ему давша, яко да вера ваша и упование будет на Бога.</p>
<p>Душы вашя очистивше в послушании истины Духом, в братолюбие нелицемерно, от чиста сердца друг друга любите прилежно,</p>
<p>порождени не от семене истленна, но неистленна, словом живаго Бога и пребывающа во веки.</p>
<p>Зане всяка плоть яко трава, и всяка слава человеча яко цвет травный: изсше трава, и цвет ея отпаде:</p>
<p>глаголгол же Господнь пребывает во веки. Се же есть глаголгол благовествованный в вас.</p>
<h4>2</h4>
<p>Отложше убо всяку злобу и всяку лесть и лицемерие и зависть и вся клеветы,</p>
<p>яко новорождени младенцы, словесное и нелестное млеко возлюбите, яко да о нем возрастете во спасение:</p>
<p>понеже вкусисте, яко благ Господь.</p>
<p>К немуже приходяще, камени живу, от человек убо уничижену, от Бога же избрану, честну,</p>
<p>и сами яко камение живо зиждитеся во храм духовен, святителство свято, возносити жертвы духовны, благоприятны Богови Иисус Христом.</p>
<p>Зане писано есть в писании: се полагаю в сионе камень краеуголен, избран, честен: и веруяй вонь не постыдится.</p>
<p>Вам убо честь верующым, а противящымся камень, егоже небрегоша зиждущии, сей бысть во главу угла, и камень претыкания и камень соблазна:</p>
<p>о немже и претыкаются слову противляющиися, на неже и положени быша.</p>
<p>Вы же род избран, царское священие, язык свят, людие обновления, яко да добродетели возвестите из тмы вас призвавшаго в чудный свой свет:</p>
<p>иже иногда не людие, ныне же людие Божии: иже не помиловани, ныне же помиловани бысте.</p>
<p>Возлюбленнии, молю яко пришелцев и странников, огребатися от плотских похотей, яже воюют на душу,</p>
<p>житие ваше имуще добро во языцех, да о немже клевещут вас аки злодеев, от добрых дел видевше, прославят Бога в день посещения.</p>
<p>Повинитеся убо всякому человечу созданию Господа ради: аще царю, яко преобладающу:</p>
<p>аще ли же князем, яко от него посланным, во отмщение убо злодеем, в похвалу же благотворцем.</p>
<p>Яко тако есть воля Божия, благотворящым обуздовати безумных человек невежство:</p>
<p>яко свободни, а не яко прикровение имуще злобы свободу, но яко раби Божии.</p>
<p>Всех почитайте, братство возлюбите, Бога бойтеся, царя чтите.</p>
<p>Раби, повинуйтеся во всяцем страсе владыкам, не токмо благим и кротким, но и строптивым.</p>
<p>Се бо есть угодно пред Богом, аще совести ради Божия терпит кто скорби, стражда без правды.</p>
<p>Кая бо похвала, аще согрешающе мучими терпите? Но аще добро творяще и страждуще терпите, сие угодно пред Богом,</p>
<p>на сие бо и звани бысте: зане и Христос пострада по нас, нам оставль образ, да последуем стопам его:</p>
<p>иже греха не сотвори, ни обретеся лесть во устех его:</p>
<p>иже укаряемь противу не укаряше, стражда не прещаше, предаяше же судящему праведно:</p>
<p>иже грехи нашя сам вознесе на теле своем на древо, да от грех избывше, правдою поживем: егоже язвою изцелесте.</p>
<p>Бесте бо яко овцы заблуждшыя не имущя пастыря: но возвратистеся ныне к пастырю и посетителю душ ваших.</p>
<h4>3</h4>
<p>Такожде же и жены, повинующяся своим мужем, да и аще нецыи не повинуются слову, женским житием без слова пленени будут,</p>
<p>видевше еже со страхом чисто житие ваше.</p>
<p>умже да будет не внешняя, плетения влас и обложения злата, или одеяния риз, лепота,</p>
<p>но потаеный сердца человек, в неистлении кроткаго и молчаливаго духа, еже есть пред Богом многоценно.</p>
<p>Тако бо иногда и святыя жены, уповающыя на Бога, украшаху себе, повинующяся своим мужем:</p>
<p>якоже сарра послушаше авраама, господина того зовущи: еяже бысте чада, благотворящя и не боящяся ни единаго страха.</p>
<p>Мужие такожде, вкупе живуще со своими женами по разуму, яко немощнейшу сосуду женскому воздающе честь, яко и снаследницы благодатныя жизни, во еже не прекращатися молитвам вашым.</p>
<p>Конец же, вси единомудрени будите, милостиви, братолюбцы, милосердни, благоутробни, мудролюбцы, смиреномудри:</p>
<p>не воздающе зла за зло, или досаждения за досаждение: супротивное же, благословяще, ведяще, яко на се звани бысте, да благословение наследите.</p>
<p>Хотяй бо живот любити и видети дни благи, да удержит язык свой от зла, и устне свои еже не глаголати льсти.</p>
<p>Да уклонится от зла, и да сотворит благо, да взыщет мира и да держится его:</p>
<p>зане очи Господни на праведныя, и ушы его в молитву их, лице же Господне на творящыя злая, еже потребити их от земли.</p>
<p>И кто озлобит вас, аще благому подобницы будете?</p>
<p>Но аще и страждете правды ради, блажени есте: страха же их не убойтеся, ниже смущайтеся.</p>
<p>Господа же Бога освятите в сердцах ваших: готови же присно ко ответу всякому вопрошающему вы словесе о вашем уповании, с кротостию и страхом:</p>
<p>совесть имуще благу, да о немже клевещут вас аки злодеев, постыдятся злословящии ваше благое о Христе житие.</p>
<p>Лучше бо есть благое творящым, аще хощет воля Божия, пострадати, нежели зло творящым:</p>
<p>зане и Христос единою о гресех наших пострада, праведник за неправедники, да приведет ны Богови, умерщвлен убо быв Плотию, ожив же Духом:</p>
<p>о немже и сущым в темнице духовом сошед проповеда,</p>
<p>противльшымся иногда, егда ожидаше Божие долготерпение, во дни ноевы, делаему ковчегу, в немже мало, сиречь осмь душ, спасошася от воды.</p>
<p>Егоже воображение ныне и нас спасает крещение, не плотския отложение скверны, но совести благи вопрошение у Бога, воскресением Иисус Христовым,</p>
<p>иже есть о десную Бога, возшед на небо, покоршымся ему ангелом и властем и силам.</p>
<h4>4</h4>
<p>Христу убо пострадавшу за ны Плотию, и вы в ту же мысль вооружитеся: зане пострадавый плотию, преста от греха,</p>
<p>во еже не ктому человеческим похотем, но воли Божией прочее во плоти жити время.</p>
<p>Довлеет бо вам мимошедшее время жития, волю языческую творившым, хождшым в нечистотах, в похотех, в мужеложстве, в скотоложстве, в помыслех, в пиянстве, в козлогласованиих, в лихоимании и богомерзких идолослужениих:</p>
<p>о немже дивятся, не сходящымся вам в тоже блуда разлияние, хуляще:</p>
<p>иже воздадят слово готову сущему судити живым и мертвым.</p>
<p>На се бо и мертвым благовестися, да суд убо приимут по человеку плотию, поживут же по Бозе Духом.</p>
<p>Всем же кончина приближися. Уцеломудритеся убо и трезвитеся в молитвах.</p>
<p>Прежде же всех друг ко другу любовь прилежну имейте, зане любовь покрывает множество грехов.</p>
<p>Страннолюбцы друг ко другу, без роптании.</p>
<p>Кийждо якоже прият дарование, между себе сим служаще, яко добрии строителие различныя благодати Божия.</p>
<p>Аще кто глаголет, яко словеса Божия: аще кто служит, яко от крепости, юже подает Бог: да о всем славится Бог Иисус Христом, емуже есть слава и держава во веки веков. Аминь.</p>
<p>Возлюбленнии, не дивитеся еже в вас раждежению ко искушению вам бываему, яко чужду вам случающуся:</p>
<p>но понеже приобщаетеся Христовым страстем, радуйтеся, яко да и в явление славы его возрадуетеся веселящеся.</p>
<p>Аще укоряеми бываете о имени Христове, блажени есте яко славы и Божий Дух на вас почивает: онеми убо хулится, а вами прославляется.</p>
<p>Да не кто убо от вас постраждет яко убийца, или яко тать, или яко злодей, или яко чуждопосетитель:</p>
<p>аще ли же яко Христианин, да не стыдится, да прославляет же Бога в части сей.</p>
<p>Яко время начати суд от дому Божия: аще же прежде от вас, кая кончина противящымся Божию Евангелию?</p>
<p>И аще праведник едва спасется, нечестивый и грешный где явится?</p>
<p>Темже и страждущии по воли Божией, яко верну зиждителю да предадят душы своя во благотворении.</p>
<h4>5</h4>
<p>Старцы иже в вас молю, яко старец сый и свидетель Христовым страстем, иже и хотящей славе явитися общник:</p>
<p>пасите еже в вас стадо Божие, посещающе не нуждею, но волею и по Бозе, ниже неправедными прибытки, но усердно,</p>
<p>ни яко обладающе причту, но образи бывайте стаду:</p>
<p>и явльшуся пастыреначальнику, приимете неувядаемый славы венец.</p>
<p>Такоже юнии, повинитеся старцем: вси же друг другу повинующеся, смиреномудрие стяжите, зане Бог гордым противится, смиренным же дает благодать.</p>
<p>Смиритеся убо под крепкую руку Божию, да вы вознесет во время:</p>
<p>всю печаль вашу возвергше нань, яко той печется о вас.</p>
<p>Трезвитеся, бодрствуйте, зане супостат ваш диавол, яко лев рыкая, ходит, иский кого поглотити:</p>
<p>емуже противитеся тверди верою, ведуще, яко теже страсти случаются вашему братству, еже в мире.</p>
<p>Бог же всякия благодати, призвавый вас в вечную свою славу о Христе Иисусе, мало пострадавшыя, той да совершит вы, да утвердит, да укрепит, да оснует.</p>
<p>Тому слава и держава во веки веков. Аминь.</p>
<p>Силуаном вам верным братом, яко непщую, вмале написах, моля и засвидетельствуя сей быти истинней благодати Божией, в нейже стоите.</p>
<p>Целует вы яже в вавилоне соизбранная, и марко сын мой.</p>
<p>Целуйте друг друга лобзанием любве. Мир вам всем о Христе Иисусе. Аминь.</p>
