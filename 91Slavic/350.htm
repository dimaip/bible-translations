<h4>1</h4>
<p>1 Слово Господне, еже бысть ко осии сыну веириину, во днех озии и иоафама, и ахаза и иезекии царей иудиных, и во дни иеровоама сына иоасова царя израилева.</p>
<p>2 Начало словесе Господня ко осии. И рече Господь ко осии: иди, поими себе жену блужения, (и роди) чада блужения: понеже блудящи соблудит земля от Господа.</p>
<p>3 И иде и поя гомерь дщерь девилаимлю: и зачат и роди ему сына.</p>
<p>4 И рече Господь к нему: прозови имя ему иезраель: зане еще мало, и отмщу кровь иезраелеву на дому иудове и упокою царство дому израилева:</p>
<p>5 и будет в той день, сокрушу лук израилев во удоле иезраелеве.</p>
<p>6 И зачат еще и роди дщерь. И рече ему (Господь): прозови имя ей непомилована: зане не приложу ксему помиловати дому израилева, но противляяся возсопротивлюся им:</p>
<p>7 сыны же иудины помилую и спасу я о где Бозе их: и не спасу их луком, ни мечем, ни бранию, ни коньми, ниже конниками.</p>
<p>8 И отдои непомилованную: и зачат паки и роди сына.</p>
<p>9 И рече (Господь): прозови имя ему не людие мои: зане вы не людие мои, и аз несмь Бог ваш:</p>
<p>10 и будет число сынов израилевых аки песок морский, иже не измерится, ни изочтется: и будет, на месте, на немже речеся им: не людие мои вы: сии тамо прозовутся сынове Бога живаго.</p>
<p>11 И соберутся сынове иудины и сынове израилевы вкупе, и поставят себе власть едину, и изыдут от земли, яко велик день иезраелев.</p>
<h4>2</h4>
<p>1 Рцыте брату своему: людие мои: и сестре своей: помилованная.</p>
<p>2 Судитеся с материю своею, судитеся, яко та не жена моя, и аз не муж ея: и отвергу блужения ея от лица моего и любодейство ея от среды сосцу ея:</p>
<p>3 яко да совлеку ю нагу и поставлю ю якоже в день рождения ея, и положу ю яко пустыню, и учиню ю яко землю безводну, и убию оную жаждею:</p>
<p>4 и чад ея не помилую, яко чада блужения суть,</p>
<p>5 яко соблуди мати их, посрамися родившая их, рече бо: пойду вслед похотников моих, дающих мне хлебы моя и воду мою, и ризы моя и плащаницы моя, и масло мое и вся, елика мне достоят.</p>
<p>6 Сего ради, се, аз загражду путь ея тернием и возгражду распутия ея, и стези своея не обрящет:</p>
<p>7 и поженет похотники своя и не постигнет их, и взыщет их и не обрящет, и речет: пойду и возвращуся к мужу моему первому, яко добрее ми бе тогда, нежели ныне.</p>
<p>8 Но та не уразуме, яко аз дах ей пшеницу и вино и масло, и сребро умножих ей: сия же сребряны и златы сотвори ваалу.</p>
<p>9 Сего ради обращуся и возму пшеницу мою во время ея и вино мое во время его, и отиму ризы моя и плащаницы моя, да не покрывает студа своего:</p>
<p>10 и ныне открыю нечистоту ея пред похотниками ея, и никтоже отимет ея от руки моея:</p>
<p>11 и отвращу вся веселия ея и праздники ея, и новомесячия ея и субботы ея и вся празднества ея,</p>
<p>12 и погублю виноград ея и смоквы ея, о нихже рече: мзды ми суть сия, яже даша мне похотницы мои: и положу я в свидение, и поядят я зверие селнии и птицы небесныя и гади земнии:</p>
<p>13 и отмщу на ней дни ваалимовы, в няже требы кладяше им, и вдеваше усерязи своя и мониста своя, и хождаше вслед похотников своих, а мене забы, глаголет Господь.</p>
<p>14 Сего ради, се, аз соблажню ю, и учиню ю яко пустыню, и возглаголю в сердце ея,</p>
<p>15 и дам ей притяжание ея оттуду и поляну ахорову, отверсти смысл ея: и смирится тамо по днем детства своего и по днем изведения своего от земли египетски.</p>
<p>16 И будет в той день, наречет мя муж мой, глаголет Господь, а не прозовет мене ктому ваалим.</p>
<p>17 И отвергу имена ваалимля от уст ея, и не воспомянутся ксему имена их.</p>
<p>18 И завещаю им завет в той день со зверьми селными и со птицами небесными и с гады земными, и лук и мечь и брань сокрушу от земли, и вселю я со упованием:</p>
<p>19 и обручу тя себе во век и обручу тя себе в правде и в суде и в милости и в щедротах:</p>
<p>20 и обручу тя себе в вере, и увеси Господа.</p>
<p>21 И будет в той день, глаголет Господь, послушаю небесе, а оное послушает земли,</p>
<p>22 и земля послушает пшеницы и вина и масла, и сии послушают иезраеля:</p>
<p>23 и всею оную себе на земли и помилую непомилованную: и реку не людем моим: людие мои есте вы: и тии рекут: Господь Бог наш ты еси.</p>
<h4>3</h4>
<p>1 И рече Господь ко мне: еще иди и возлюби жену любящую зло и любодейцу, якоже любит Бог сыны израилевы: сии же взирают к богом чуждим и любят варения с коринками.</p>
<p>2 И наях себе оную пятиюнадесять сребрениками и гомором ячменя и невелем вина,</p>
<p>3 и рекох ей: дни многи да седиши у мене и аз у тебе, и не соблудиши, ни будеши мужу иному:</p>
<p>4 зане дни многи сядут сынове израилевы, не сущу царю, ни сущу князю, ни сущей жертве, ни сущу жертвеннику, ни жречеству, ниже явлением:</p>
<p>5 и посем обратятся сынове израилевы и взыщут Господа Бога своего и давида царя своего, и почудятся о Господе и о благостех его в последния дни.</p>
<h4>4</h4>
<p>1 Слышите слово Господне, сынове израилевы, яко суд Господеви к живущым на земли: зане несть истины, ни милости, ни ведения Божия на земли:</p>
<p>2 клятва и лжа, и убийство и татьба и любодеяние разлияся по земли, и кровь с кровьми мешают.</p>
<p>3 Сего ради восплачется земля и умалится со всеми вселившимися на ней, со зверьми польскими и с гады земными и со птицами небесными, и рыбы морския оскудеют:</p>
<p>4 яко да никтоже не прится, ни обличается никтоже: людие же мои аки пререкаемый жрец,</p>
<p>5 и изнеможет во днех, и изнеможет пророк с тобою: нощи уподобих матерь твою.</p>
<p>6 Уподобишася людие мои аки не имуще умения: яко ты умение отвергл еси, отвергу и аз тебе, еже не жречествовати мне, и забыл еси закон Бога своего, забуду и аз чада твоя.</p>
<p>7 По множеству их тако согрешиша мне: славу их в безчестие положу.</p>
<p>8 Грехи людий моих снедят и в неправдах их возмут душы их.</p>
<p>9 И будет якоже людие, тако и жрец: и отмщу на них пути их, и умышления их воздам им.</p>
<p>10 И будут ясти и не насытятся: соблудиша и не исправятся: понеже Господа оставиша еже снабдети.</p>
<p>11 Блуд и вино и пиянство прият сердце людий моих.</p>
<p>12 В знамениих вопрошаху и в жезлех своих поведаху тем: духом блужения прельстишася и соблудиша от Бога своего:</p>
<p>13 на версех гор кадяху и на холмех жряху под дубом и под елию и под древом ветвенным, яко добр кров: сего ради соблудят дщери вашя, и невесты вашя возлюбодеют.</p>
<p>14 И не присещу на дщери вашя, егда соблудят, и на невесты вашя, егда возлюбодеют: яко и тии со блудницами смесишася и со блудниками требы жряху, и людие смыслящии со блудницею сплетахуся.</p>
<p>15 Ты же, израилю, не не разумевай, и иудо: не входите в галгалу и не восходите в дом онов, и не кленитеся Господем живым.</p>
<p>16 Зане якоже юница стрекалом стречема разсвирепе израиль: ныне упасет я Господь, яко агнца на пространстве.</p>
<p>17 Причастник кумиром ефрем положи себе соблазны,</p>
<p>18 избра хананеов: блудяще возблудиша, возлюбиша безчестие от хрепетания своего.</p>
<p>19 Вихр духа возсвищет в крилех своих, и посрамятся от требищ своих.</p>
<h4>5</h4>
<p>1 Слышите сия, жерцы, и вонмите, доме израилев, и доме царев, внушите, понеже к вам есть суд: яко пругло бысте стражбе, и якоже мрежа распростерта на итавирии,</p>
<p>2 юже ловящии лов поткнуша, аз же наказатель вам:</p>
<p>3 аз познах ефрема, и израиль не отступи от мене, зане ныне соблуди ефрем, и осквернися израиль:</p>
<p>4 не положиша помышлений своих, еже возвратитися к Богу своему, яко дух блужения есть в них, и Господа не уведеша.</p>
<p>5 И смирится укоризна израилева в лице ему, и израиль и ефрем изнемогут в неправдах своих, изнеможет же и иуда с ними.</p>
<p>6 Со овцами и телцы пойдут взыскати Господа и не обрящут его, уклонися бо от них.</p>
<p>7 Яко Господа оставиша, яко чада чужда породиша себе: ныне пояст я ржа, и причастия их.</p>
<p>8 Вострубите трубою на холмех, возгласите на высоких, проповедите в дому онове, ужасеся вениамин,</p>
<p>9 ефрем в пагубу бысть во дни наказания: в племенех израилевых показах верная.</p>
<p>10 Быша князи иудины яко прелагающе пределы: на ня излию яко воду гнев мой.</p>
<p>11 Соодоле ефрем соперника своего, попра суд, яко нача ходити вслед суетных.</p>
<p>12 Аз же яко мятеж ефремови и яко остен дому иудину.</p>
<p>13 И виде ефрем немощь свою и иуда болезнь свою: и иде ефрем ко ассирием и посла послы ко царю иариму: и той не возможе изцелити вас, и не престанет от вас болезнь.</p>
<p>14 Зане аз есмь яко панфирь ефремови и яко лев дому иудину: и аз восхищу, и пойду, и возму, и не будет изимаяй:</p>
<p>15 пойду и возвращуся на место свое, дондеже погибнут, и взыщут лица моего.</p>
<h4>6</h4>
<p>1 В скорби своей утреневати будут ко мне, глаголюще: идем и обратимся ко Господу Богу нашему,</p>
<p>2 яко той поби ны, и изцелит ны: уязвит, и уврачует ны:</p>
<p>3 изцелит ны по двою дню, в день третий воскреснем и живи будем пред ним, и увемы: поженем, еже уведети Господа: яко утро готово обрящем его, и приидет нам яко дождь ранний и поздный земли.</p>
<p>4 Что ти сотворю, ефреме? что ти сотворю, иудо? милость бо ваша яко облак утренний и яко роса рано падающая.</p>
<p>5 Сего ради пожах пророки вашя, убих я словесем уст моих, и суд мой яко свет изыдет.</p>
<p>6 Зане милости хощу а не жертвы, и уведения Божия, нежели всесожжения.</p>
<p>7 Сии же суть яко человек преступаяй завет: тамо презреша мя.</p>
<p>8 Галаад град делаяй суетная, мутяй воду,</p>
<p>9 а крепость твоя яко мужа морскаго разбойника: скрыша жерцы путь Господень, убиша сикиму, яко беззаконие сотвориша.</p>
<p>10 В дому израилеве видех грозная: тамо блужение ефремово: осквернися израиль и иуда.</p>
<p>11 Начни оымати виноград себе, егда возвращу пленение людий моих.</p>
<h4>7</h4>
<p>1 Егда изцелю израиля, и открыется неправда ефремова и злоба самарийска, яко соделаша лжу: и тать к нему внидет, совлачаяй разбойник на пути его:</p>
<p>2 яко да воспоют вкупе, аки поющии сердцем своим. Вся злобы их помянух: ныне обыдоша их совети их, противу лицу ми быша.</p>
<p>3 Злобами своими возвеселиша царя и лжами своими князей.</p>
<p>4 Вси любодеющии, яко пещь жегома на печение сожжения от пламене, от примешения тука, дондеже вскиснет то все.</p>
<p>5 Во дни царей ваших начаша князи яритися от вина, простроша руки своя с губительми:</p>
<p>6 зане разгорешася яко пещь сердца их, внегда устремлятися им: всю нощь сна ефрем насытися, заутра бысть, и разгореся яко пламень огненный.</p>
<p>7 Вси согреяшася, яко пещь жегома, и огнь пояде судий их: вси царие их падоша, не бе в них моляйся ко мне.</p>
<p>8 Ефрем в людех своих сам смесяшеся, ефрем бысть опреснок необращаемь.</p>
<p>9 И снедоша чуждии крепость его, сей же не разуме: и седины явишася на нем, он же не позна.</p>
<p>10 И смирится укоризна израилева в лице ему: и не возвратишася ко Господу Богу своему и не взыскаша его во всех сих.</p>
<p>11 И бяше ефрем яко голубь безумный, не имый сердца: египта моляше, и во ассирианы отидоша.</p>
<p>12 Якоже идут, возложу на ня мрежу мою, якоже птицы небесныя свергу я, накажу я в слух скорбения их.</p>
<p>13 Горе им, яко отскочиша от мене: боязливи суть, яко нечествоваша ко мне: аз же избавих я, сии же возглаголаша на мя лжу.</p>
<p>14 И не возопиша ко мне сердца их, но плакахуся на ложах своих: о пшенице и вине сечахуся.</p>
<p>15 Накажутся мною, аз же укрепих мышцу их, и на мя помыслиша злая.</p>
<p>16 Совратишася ни во чтоже, быша яко лук напряжен: падутся князи их мечем ради ненаказания языка своего. Сие ругание их в земли египетстей.</p>
<h4>8</h4>
<p>1 В недре их, яко земля непроходима, яко орел в дому Господни: понеже преступиша завет мой и на закон мой нечествоваша.</p>
<p>2 Ко мне воззовут: Боже, познахом тя,</p>
<p>3 яко израиль отвратися благих, врага прогнаша.</p>
<p>4 Сами себе царя поставиша, а не мною, началствоваша, и не явиша ми: от сребра своего и от злата своего сотвориша себе кумиры, яко да потребятся.</p>
<p>5 Сокруши телца твоего, самарие, разгневася ярость моя на ня: доколе не могут очиститися, иже во израили?</p>
<p>6 И то древодель сотвори, и несть Бог: зане льстяй бяше телец твой, самарие.</p>
<p>7 Яко ветром истлено всеяша, и разрушение их приимет я: рукоять не имущая силы еже сотворити муку, аще же и сотворит, то чуждии поядят ю.</p>
<p>8 Поглощен бысть израиль, ныне бысть во языцех яко сосуд непотребен,</p>
<p>9 понеже тии взыдоша ко ассирианом: процвете о себе ефрем, дары возлюби.</p>
<p>10 Сего ради предадутся во языки: ныне восприиму их, и почиют мало еже помазати царя и князи.</p>
<p>11 Яко умножи ефрем требища, во грехи быша ему требища возлюбленная.</p>
<p>12 Впишу ему множество, и законная его в чуждая вменишася требища возлюбленная.</p>
<p>13 Темже аще и пожрут жертву и снедят мяса, Господь не приимет их: ныне помянет неправды их и отмстит грехи их: тии во египет возвратишася и во ассирии нечистая снедят.</p>
<p>14 И забы израиль сотворшаго и и возгради требища, и иуда умножи грады утверждены: но послю огнь на грады его, и потребит основания его.</p>
<h4>9</h4>
<p>1 Не радуйся, израилю, ни веселися якоже людие, понеже соблудил еси от Господа Бога твоего: возлюбил еси даяния на всяцем гумне пшеницы.</p>
<p>2 Гумно и точило не позна их, и вино солга им.</p>
<p>3 Не вселишася на земли Господни: вселися ефрем во египте, и во ассириах снедят нечистая.</p>
<p>4 Не возлияша Господеви вина, и не усладишася ему требы их, яко хлеб жалости им: вси ядущии тыя осквернятся: понеже хлебы их душ их, не внидут в дом Господень.</p>
<p>5 Что сотворите во днех торжества и в день праздника Господня?</p>
<p>6 Сего ради, се, пойдут от труда египетска, и приимет их мемфис, и погребет я махмас: сребро их пагуба наследит, терние во дворех их.</p>
<p>7 Приспеша дние отмщения твоего, приидоша дние воздаяния твоего, и озлобится израиль, якоже пророк изумленный, человек духом носимый: от множества неправд твоих умножися изумление твое.</p>
<p>8 Страж ефрем с Богом, пророк пругло строптиво на всех путех его: изумление в дому Божии утвердиша.</p>
<p>9 Растлешася по днем холма: воспомянет неправды их, отмстит грехи их.</p>
<p>10 Якоже грезн в пустыни обретох израиля и яко стража на смоковнице ранняго увидех отцы их: тии внидоша ко веельфегору и отчуждишася на стыдение, и быша мерзостнии якоже возлюбленнии.</p>
<p>11 Ефрем яко птица отлете, славы их от порождений и болезней и от зачатий.</p>
<p>12 Темже аще и воскормят чада своя, безчадны будут от человек: понеже и люте им есть, (зане оставих я,) плоть моя от них.</p>
<p>13 Ефрем, якоже видех, в ловитву предпоставиша чада своя, и ефрем еже извести на заколение чада своя.</p>
<p>14 Даждь им, Господи: что даси им? даждь им утробу неплодящую и сосцы сухи.</p>
<p>15 Вся злобы их во галгалех, яко тамо их возненавидех за злобы начинаний их: из дому моего изжену я, (ксему) не приложу любити их:</p>
<p>16 вси князи их непокориви. Поболе ефрем: корение его изсхоша, плода ксему да не принесет: понеже аще и породят, побию вожделенная утроб их.</p>
<p>17 Отринет я Бог, яко не послушаша его, и будут заблуждающии в языцех.</p>
<h4>10</h4>
<p>1 Виноград благолозен израиль, плод обилен его: по множеству плодов его умножи требища, по благотам земли его возгради капища.</p>
<p>2 Разделиша сердца своя, ныне погибнут: сам раскопает требища их, сокрушатся кумиры их.</p>
<p>3 Темже ныне рекут: несть царя в нас, яко не бояхомся Господа: царь же что сотворит нам?</p>
<p>4 Глаголяй словеса извинения ложная завещает завет: прозябнет суд аки троскот на лядине селней.</p>
<p>5 У телца дому онова возобитают живущии в самарии, яко плакашася людие его о нем: и якоже разгневаша его, порадуются о славе его, яко преселися от них.</p>
<p>6 И связавше его, во ассирию отведоша в дар царю иариму: в дар ефрем приимется, и усрамится израиль о совете своем.</p>
<p>7 Отверже самариа царя своего, аки хврастие на лицы воды.</p>
<p>8 Извергутся требища онова согрешения израилева, терние и волчец возникнут на требищих их: и рекут к горам: покрыйте ны: и холмом: падите на ны.</p>
<p>9 Отнележе холми, согреши израиль: тамо сташа: не постигнет их на холме рать, на чада неправды.</p>
<p>10 Прииде наказати их по желанию моему: и соберутся людие на ня, внегда наказатися им во двою неправдах своих.</p>
<p>11 Ефрем юница наученая, еже любити прение: аз же найду на доброту выи ея, наступлю на ефрема, умолчу о иуде, укрепится себе иаков.</p>
<p>12 Сейте себе в правду, соберите плод живота, просветите себе свет ведения, дондеже время, взыщите Господа, дондеже приидут вам жита правды.</p>
<p>13 Вскую премолчасте нечестие, и неправды его оымасте, изядосте плод лжив? яко уповал еси на оружие твое, во множестве силы твоея.</p>
<p>14 И востанет пагуба в людех твоих, и вся ограды твоя погибнут, якоже (погибе) князь саламан от дому иеровоамля, во дни ратны матерь о чада разбиша:</p>
<p>15 тако сотворю вам, доме израилев, от лица неправды злоб ваших.</p>
<h4>11</h4>
<p>1 Заутра отвергошася, отвержеся царь израилев, понеже младенец израиль, и аз возлюбих его и из египта воззвах сына моего.</p>
<p>2 Якоже призвах я, такожде отхождаху от лица моего: тии ваалиму требу жряху и изваяным кадяху.</p>
<p>3 Аз же связах ефрема, взях его на мышцу мою, и не разумеша, яко изцелих я.</p>
<p>4 Во истлении человечесте привлекох я узами любления моего, и буду им яко ударяяй человек по челюстем его: и воззрю к нему и премогу ему.</p>
<p>5 Вселися ефрем во египте, ассур же сам царь его, яко не восхоте возвратитися.</p>
<p>6 И изнеможе оружие во градех его, и умолче в руку его: и снедят от умышлений своих.</p>
<p>7 И людие его висяще от обитания своего: и Бог на честная его разгневается, и не вознесет его.</p>
<p>8 Что тя устрою, ефреме? защищу ли тя, израилю? что тя положу? Якоже адаму устрою тя, и якоже севоим, превратися сердце мое в нем, смятеся раскаяние мое.</p>
<p>9 Не сотворю по гневу ярости моея, не оставлю еже потребитися ефремови, зане Бог аз есмь, а не человек: в тебе свят, и не вниду во град.</p>
<p>10 Вслед Господа имам ходити: яко лев возревет, понеже той возревет, и ужаснутся чада вод,</p>
<p>11 и приидут яко птица из египта и яко голубь от земли ассирски: и возставлю я в домех их, глаголет Господь.</p>
<p>12 Обыде мя лжею ефрем, и нечестиями дом израилев и иуда: ныне позна я Бог, и людие святи прозвашася Богови.</p>
<h4>12</h4>
<p>1 Ефрем же зол дух, гоняше зной весь день: тщетная и суетная умножи, и завет со ассирианы завеща, и елей во египет посылаше.</p>
<p>2 И суд Господеви ко иуде, еже отмстити иакова: по путем его и по начинанием его воздаст ему.</p>
<p>3 Во утробе запя брата своего и труды своими укрепе к Богу:</p>
<p>4 и укрепе со ангелом и превозможе. Плакашася и молишася ми: в дому онове обретоша мя, и ту глаголася к ним.</p>
<p>5 Господь же Бог вседержитель будет память его.</p>
<p>6 И ты о Бозе своем обратишися, милость и суд снабди, и приближайся к Богу своему присно.</p>
<p>7 Ханаан, в руце его мерило неправды, насильствовати возлюби.</p>
<p>8 И рече ефрем: обаче обогатех, обретох прохлаждение себе: вси труды его не обрящутся ему ради неправд, имиже согреши.</p>
<p>9 Аз же Господь Бог твой, изведох тя из земли египетски: еще вселю тя в кущах, якоже во дни праздника.</p>
<p>10 И глаголах ко пророком, и аз видения умножих, и в руках пророческих уподобихся.</p>
<p>11 Аще не галаад есть, убо ложни быша во галгалех князи требы кладуще, и требища их якоже желви на целизне польстей.</p>
<p>12 И отиде иаков на поле сирийско, и работа израиль о жене и о жене снабде.</p>
<p>13 И пророком изведе Господь израиля из земли египетския, и пророком снабдеся.</p>
<p>14 Разгнева мя ефрем и возяри мя: и кровь его на нем пролиется, и укоризну его воздаст ему Господь.</p>
<h4>13</h4>
<p>1 По словеси ефремову оправдания прия сей во израили, и положи я ваалови, и умре.</p>
<p>2 И ныне приложиша согрешати и сотвориша себе слияние от злата и сребра своего по образу идолов, дела художников совершена: им сии глаголют: пожрите человеков, оскудеша бо телцы.</p>
<p>3 Сего ради будут яко облак утренний, якоже роса утренняя идущи, якоже плевы с тока (и прах с ветвия) развеваемый вихром, якоже дым из трубы.</p>
<p>4 Аз же Господь Бог твой утверждаяй небо и созидаяй землю, егоже руце создасте все воинство небесное, и не показах ти их, еже ходити вслед их: и аз изведох тя из земли египетския, и Бога разве мене да не познаеши, и спасающаго несть разве мене.</p>
<p>5 Аз пасох тя в пустыни на земли ненаселенней,</p>
<p>6 на пажитех их, и насытишася до исполнения, и вознесошася сердца их, сего ради забыша мя.</p>
<p>7 И буду им яко панфирь, и яко рысь на пути ассириев:</p>
<p>8 и срящу их аки медведица лишаема, и разрушу соключение сердец их: и поядят я скимни дубравнии, и зверие польстии расторгнут я.</p>
<p>9 В погибели твоей, израилю, кто поможет тебе?</p>
<p>10 Где царь твой сей? той да спасет тя во всех градех твоих: и да судит ти, о немже глаголал еси: даждь ми царя и князя.</p>
<p>11 И дах тебе царя во гневе моем, и утвержахся в ярости моей.</p>
<p>12 Согромаждение неправды ефрем, сокровен грех его:</p>
<p>13 болезни аки раждающия приидут ему: сей сын немудрый, зане ныне не устоит в сокрушении чад.</p>
<p>14 От руки адовы избавлю я и от смерти искуплю я: где пря твоя, смерте? где остен твой, аде? утешение скрыся от очию моею:</p>
<p>15 зане сей между братиями разлучит: наведет Господь ветр зноен из пустыни нань, и изсушит жилы его и опустошит источники его: сей изсушит землю его и вся сосуды его любимыя.</p>
<h4>14</h4>
<p>1 Погибнет самариа, яко сопротивися и Богу своему: оружием падут сами, и младенцы их разбиются, и во утробе имущыя их разсядутся.</p>
<p>2 Обратися, израилю, ко Господу Богу твоему, зане изнемогл еси в неправдах твоих.</p>
<p>3 Возмите с собою словеса и обратитеся ко Господу Богу вашему, рцыте ему: (можеши всяк отврещи грех:) яко да не приимете неправды, но да приимете благая, и воздадим плод устен наших.</p>
<p>4 Ассур не спасет нас, на кони не взыдем, ксему не речем:</p>
<p>5 бози наши, делам рук наших: яко в тебе помилуется сирота. Изцелю селения их, возлюблю я явленно, яко отвратися гнев мой от них.</p>
<p>6 Буду якоже роса израилю, процветет яко крин и прострет корение свое якоже ливан.</p>
<p>7 Пойдут ветви его, и будет якоже маслина плодовита, и обоняние его аки ливана:</p>
<p>8 обратятся и сядут под кровом его, поживут и утвердятся пшеницею, и процветет яко виноград память его, якоже вино ливаново.</p>
<p>9 Ефремови что ему еще и кумиром? аз смирих его, аз и укреплю его: аки смерчие учащеное, от мене обретеся плод твой.</p>
<p>10 Кто премудр и уразумеет сия? и смыслен, и увесть сия? яко правы путие Господни, и праведнии пойдут в них, а нечестивии изнемогут в них.</p>
