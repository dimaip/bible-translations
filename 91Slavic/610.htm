<h4>1</h4>
<p>1 павел, посланник Иисус Христов по повелению Бога спаса нашего и Господа Иисуса Христа упования нашего,</p>
<p>2 тимофею присному чаду в вере: благодать, милость, мир от Бога Отца нашего и Христа Иисуса Господа нашего.</p>
<p>3 Якоже умолих тя пребыти во ефесе, идый в македонию, да завещаеши неким не инако учити,</p>
<p>4 ниже внимати баснем и родословием безконечным, яже стязания творят паче, нежели Божие строение, еже в вере.</p>
<p>5 Конец же завещания есть любы от чиста сердца и совести благия и веры нелицемерныя,</p>
<p>6 в нихже нецыи погрешивше, уклонишася в суесловия,</p>
<p>7 хотяще быти законоучителе, не разумеюще ни яже глаголют, ни о нихже утверждают.</p>
<p>8 Вемы же, яко добр закон (есть), аще кто его законне творит,</p>
<p>9 ведый сие, яко праведнику закон не лежит, но беззаконным и непокоривым, нечестивым (же) и грешником, неправедным и скверным, отца и матере досадителем, мужеубийцам,</p>
<p>10 блудником, мужеложником, разбойником, (клеветником, скотоложником,) лживым, клятвопреступником, и аще что ино здравому учению противится,</p>
<p>11 по благовестию славы блаженнаго Бога, еже мне уверено бысть.</p>
<p>12 И благодарю укрепляющаго мя Христа Иисуса Господа нашего, яко верна мя непщева, положив (мя) в службу,</p>
<p>13 бывша мя иногда хульника и гонителя и досадителя: но помилован бых, яко неведый сотворих в неверствии:</p>
<p>14 упреумножися же благодать Господа нашего (Иисуса Христа) с верою и любовию яже о Христе Иисусе.</p>
<p>15 Верно слово и всякаго приятия достойно, яко Христос Иисус прииде в мир грешники спасти, от нихже первый есмь аз.</p>
<p>16 Но сего ради помилован бых, да во мне первем покажет Иисус Христос все долготерпение, за образ хотящих веровати ему в жизнь вечную.</p>
<p>17 Царю же веков нетленному, невидимому, единому премудрому Богу, честь и слава во веки веков. Аминь.</p>
<p>18 Сие же завещание предаю ти, чадо тимофее, по бывших на тя прежде пророчествиих, да воинствуеши в них доброе воинство,</p>
<p>19 имея веру и благую совесть, юже нецыи отринувше, от веры отпадоша:</p>
<p>20 от нихже есть именей и александр, ихже предах сатане, да накажутся не хулити.</p>
<h4>2</h4>
<p>1 Молю убо прежде всех творити молитвы, моления, прошения, блгодарения за вся человеки,</p>
<p>2 за царя и за всех, иже во власти суть, да тихое и безмолвное житие поживем во всяцем благочестии и чистоте:</p>
<p>3 сие бо добро и приятно пред спасителем нашим Богом,</p>
<p>4 иже всем человеком хощет спастися и в разум истины приити.</p>
<p>5 Един бо есть Бог, и един ходатай Бога и человеков, Человек Христос Иисус,</p>
<p>6 давый себе избавление за всех: свидетелство времены своими,</p>
<p>7 в неже поставлен бых аз проповедник и апостол, истину глаголю о Христе, не лгу, учитель языков в вере и истине.</p>
<p>8 Хощу убо, да молитвы творят мужие на всяцем месте, воздеюще преподобныя руки без гнева и размышления:</p>
<p>9 такожде и жены во украшении лепотнем, со стыдением и целомудрием да украшают себе не в плетениих, ни златом, или бисерми, или ризами многоценными,</p>
<p>10 но, еже подобает женам обещавающымся благочестию, делы благими.</p>
<p>11 Жена в безмолвии да учится со всяким покорением:</p>
<p>12 жене же учити не повелеваю, ниже владети мужем, но быти в безмолвии.</p>
<p>13 Адам бо прежде создан бысть, потом же ева:</p>
<p>14 и адам не прельстися, жена же прельстившися, в преступлении бысть:</p>
<p>15 спасется же чадородия ради, аще пребудет в вере и любви и во святыни с целомудрием.</p>
<h4>3</h4>
<p>1 Верно слово: аще кто епископства хощет, добра дела желает.</p>
<p>2 Подобает убо епископу быти непорочну, единыя жены мужу, трезвену, целомудру, (благоговейну,) честну, страннолюбиву, учителну,</p>
<p>3 не пиянице, не бийце, не сварливу, не мшелоимцу, но кротку, (не завистливу,) не сребролюбцу,</p>
<p>4 свой дом добре правящу, чада имущу в послушании со всякою чистотою:</p>
<p>5 аще же кто своего дому не умеет правити, како о Церкви Божией прилежати возможет?</p>
<p>6 не новокрещенну, да не разгордевся в суд впадет диаволь.</p>
<p>7 Подобает же ему и свидетелство добро имети от внешних, да не в поношение впадет и в сеть неприязнену.</p>
<p>8 Диаконом такожде чистым, не двоязычным, не вину многу внимающым, не скверностяжателным,</p>
<p>9 имущым таинство веры в чистей совести.</p>
<p>10 И сии убо да искушаются прежде, потом же да служат, непорочни суще.</p>
<p>11 Женам такожде чистым, не клеветивым, (не навадницам,) трезвенным, верным во всем.</p>
<p>12 Диакони да бывают единыя жены мужие, чада добре правяще и своя домы:</p>
<p>13 ибо служившии добре степень себе добр снискают и многое дерзновение в вере, яже о Христе Иисусе.</p>
<p>14 Сия пишу тебе, уповая приити к тебе скоро:</p>
<p>15 аще же замедлю, да увеси, како подобает в дому Божии жити, яже есть Церковь Бога жива, столп и утверждение истины.</p>
<p>16 И исповедуемо велия есть благочестия тайна: Бог явися во Плоти, оправдася в Дусе, показася ангелом, проповедан бысть во языцех, веровася в мире, вознесеся во славе.</p>
<h4>4</h4>
<p>1 Дух же явственне глаголет, яко в последняя времена отступят нецыи от веры, внемлюще духовом лестчым и учением бесовским,</p>
<p>2 в лицемерии лжесловесник, сожженных своею совестию,</p>
<p>3 возбраняющих женитися, удалятися от брашен, яже Бог сотвори в снедение со блгодарением верным и познавшым истину.</p>
<p>4 Зане всякое создание Божие добро, и ничтоже отметно, со блгодарением приемлемо,</p>
<p>5 освящается бо словом Божиим и молитвою.</p>
<p>6 Сия вся сказуя братии, добр будеши служитель Иисуса Христа, питаемь словесы веры и добрым учением, емуже последовал еси.</p>
<p>7 Скверных же и бабиих басней отрицайся, обучай же себе ко благочистию:</p>
<p>8 телесное бо обучение вмале есть полезно, а благочистие на все полезно есть, обетование имеющее живота нынешняго и грядущаго.</p>
<p>9 Верно слово и всякаго приятия достойно.</p>
<p>10 На сие бо и труждаемся и поношаеми есмы, яко уповахом на Бога жива, иже есть спаситель всем человеком, паче же верным.</p>
<p>11 Завещавай сия и учи.</p>
<p>12 Никтоже о юности твоей да нерадит: но образ буди верным словом, житием, любовию, духом, верою, чистотою.</p>
<p>13 Дондеже прииду, внемли чтению, утешению, учению.</p>
<p>14 Не неради о своем даровании живущем в тебе, еже дано тебе бысть пророчеством с возложением рук священничества.</p>
<p>15 В сих поучайся, в сих пребывай, (в сих разумевай,) да преспеяние твое явлено будет во всех.</p>
<p>16 Внимай себе и учению и пребывай в них: сия бо творя, и сам спасешися и послушающии тебе.</p>
<h4>5</h4>
<p>1 Старцу не твори пакости, но утешай якоже отца: юношы, якоже братию:</p>
<p>2 старицы, якоже матери: юныя, якоже сестры, со всякою чистотою.</p>
<p>3 Вдовицы чти сущыя истинныя вдовицы.</p>
<p>4 Аще же кая вдовица чада или внучата имать, да учатся прежде свой дом благочистиво устроити и взаем воздаяти родителем: сие бо есть благоугодно пред Богом.</p>
<p>5 А сущая истинная вдовица и уединена, уповает на Бога и пребывает в молитвах и молениих день и нощь:</p>
<p>6 питающаяся же пространно, жива умерла.</p>
<p>7 И сия завещавай, да непорочни будут.</p>
<p>8 Аще же кто о своих, паче же о присных не промышляет, веры отверглся есть и невернаго горший есть.</p>
<p>9 Вдовица же да причитается не менши лет шестидесятих, бывши единому мужу жена,</p>
<p>10 в делех добрых свидетелствуема, аще чада воспитала есть, аще святых нозе умы, аще странныя прият, аще скорбным утешение бысть, аще всякому делу благу последовала есть.</p>
<p>11 сных же вдовиц отрицайся: егда бо разсвирепеют о Христе, посягати хотят,</p>
<p>12 имущыя грех, яко первыя веры отвергошася:</p>
<p>13 купно же и праздны учатся обходити домы, не точию же праздны, но и блядивы и оплазивы, глаголющыя, яже не подобает.</p>
<p>14 Хощу убо юным вдовицам посягати, чада раждати, дом строити, ни едины же вины даяти противному хулы ради:</p>
<p>15 се бо некия развратишася вслед сатаны.</p>
<p>16 Аще кто верен или верна имать вдовицы, да довлит их, и да не тяготится Церковь, да сущих истинных вдовиц удоволит.</p>
<p>17 Прилежащии же добре пресвитери сугубыя чести да сподобляются: паче же труждающиися в слове и учении.</p>
<p>18 Глаголет бо писание: вола молотяща не обротиши: и: достоин делатель мзды своея.</p>
<p>19 На пресвитера хулы не приемли, разве при двою или триех свидетелех.</p>
<p>20 Согрешающих же пред всеми обличай, да и прочии страх имут.</p>
<p>21 Засвидетелствую пред Богом, и Господем Иисус Христом, и избранными (его) ангелы, да сия сохраниши без лицемерия, ничесоже творя по уклонению.</p>
<p>22 Руки скоро не возлагай ни на когоже, ниже приобщайся чужым грехом: себе чиста соблюдай.</p>
<p>23 Ктому не пий воды, но мало вина приемли, стомаха ради твоего и частых твоих недугов.</p>
<p>24 Неких (же) человек греси предявлени суть, предваряюще на суд: неким же и последствуют.</p>
<p>25 Такожде и добрая дела предявлена суть: и сущая инако, утаитися не могут.</p>
<h4>6</h4>
<p>1 Елицы суть под игом раби, своих господий всякия чести да сподобляют, да имя Божие не хулится и учение.</p>
<p>2 Имущии же верных господий да не нерадят о них, понеже братия суть: но паче да работают, зане верни суть и возлюблени, иже благодать восприемлющии. Сия учи и моли.</p>
<p>3 Аще ли кто инако учит и не приступает к здравым словесем гда нашего Иисуса Христа и учению, еже по благоверию,</p>
<p>4 разгордеся, ничтоже ведый, но недугуяй о стязаниих и словопрениих, от нихже бывает зависть, рвение, хулы, непщевания лукава,</p>
<p>5 беседы злыя растленных человеков умом и лишенных истины, непщующих приобретение быти благочестие. Отступай от таковых.</p>
<p>6 Есть же снискание велие благочестие с доволством.</p>
<p>7 Ничтоже бо внесохом в мир сей: яве, яко ниже изнести что можем.</p>
<p>8 Имеюще же пищу и одеяние, сими доволни будем.</p>
<p>9 А хотящии богатитися впадают в напасти и сеть, и в похоти многи несмысленны и вреждающыя, яже погружают человеки во всегубителство и погибель:</p>
<p>10 корень бо всем злым сребролюбие есть, егоже нецыи желающе заблудиша от веры, и себе пригвоздиша болезнем многим.</p>
<p>11 Ты же, о, человече Божий, сих бегай: гони же правду, благочестие, веру, любовь, терпение, кротость:</p>
<p>12 подвизайся добрым подвигом веры, емлися за вечную жизнь, в нюже и зван был еси, и исповедал еси доброе исповедание пред многими свидетели.</p>
<p>13 Завещаваю ти пред Богом оживляющим всяческая, и Христом Иисусом свидетелствовавшим при понтийстем пилате доброе исповедание:</p>
<p>14 соблюсти тебе заповедь нескверну и незазорну, даже до явления Господа нашего Иисуса Христа,</p>
<p>15 еже во своя времена явит блаженный и един сильный, Царь царствующих и Господь господствующих,</p>
<p>16 един имеяй безсмертие и во свете живый неприступнем, егоже никтоже видел есть от человек, ниже видети может: емуже честь и держава вечная. Аминь.</p>
<p>17 Богатым в нынешнем веце запрещай не высокомудрствовати, ниже уповати на богатство погибающее, но на Бога жива, дающаго нам вся обилно в наслаждение:</p>
<p>18 благое делати, богатитися в делех добрых, благоподатливым быти, общителным,</p>
<p>19 сокровищующе себе основание добро в будущее, да приимут вечную жизнь.</p>
<p>20 о, тимофее, предание сохрани, уклоняяся скверных суесловий и прекословий лжеименнаго разума:</p>
<p>21 о немже нецыи хвалящеся, о вере погрешиша. Благодать с тобою. Аминь.</p>
