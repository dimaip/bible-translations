<h4>1</h4>
<p>1 Зачало Евангелиа Иисуса Христа, Сына Божия,</p>
<p>2 якоже есть писано во пророцех: се, аз посылаю ангела моего пред лицем твоим, иже уготовит путь твой пред тобою.</p>
<p>3 Глас вопиющаго в пустыни: уготовайте путь Господень, правы творите стези его.</p>
<p>4 Бысть иоанн крестяй в пустыни и проповедая крещение покаяния во отпущение грехов.</p>
<p>5 И исхождаше к нему вся иудейская страна и Иерусалимляне: и крещахуся вси во иордане реце от него, исповедающе грехи своя.</p>
<p>6 Бе же иоанн оболчен власы велблужди, и пояс усмен о чреслех его, и ядый акриды и мед дивий.</p>
<p>7 И проповедаше, глаголя: грядет креплий мене вслед мене, емуже несмь достоин преклонься разрешити ремень сапог его:</p>
<p>8 аз убо крестих вы водою: той же крестит вы Духом святым.</p>
<p>9 И бысть во онех днех, прииде Иисус от назарета галилейскаго и крестися от иоанна во иордане.</p>
<p>10 И абие восходя от воды, виде разводящася небеса и Духа яко голубя, сходяща нань.</p>
<p>11 И глас бысть с небесе: ты еси Сын мой возлюбленный, о немже благоволих.</p>
<p>12 И абие Дух изведе его в пустыню.</p>
<p>13 И бе ту в пустыни дний четыредесять, искушаемь сатаною, и бе со зверьми: и ангели служаху ему.</p>
<p>14 По предании же иоаннове, прииде Иисус в галилею, проповедая Евангелие Царствия Божия</p>
<p>15 и глаголя, яко <J>исполнися время и приближися Царствие Божие: покайтеся и веруйте во Евангелие.</J></p>
<p>16 Ходя же при мори галилейстем, виде симона и андреа брата (того) симона, вметающа мрежи в море: беста бо рыбаря.</p>
<p>17 И рече има Иисус: <J>приидита вслед мене, и сотворю вас быти ловца человеком.</J></p>
<p>18 И абие оставльша мрежи своя, по нем идоста.</p>
<p>19 И прешед мало оттуду, узре иакова зеведеова и иоанна брата его, и та в корабли строяща мрежа:</p>
<p>20 и абие воззва я. И оставльша отца своего зеведеа в корабли с наемники, по нем идоста.</p>
<p>21 И внидоша в капернаум: и абие в субботы вшед в сонмище, учаше.</p>
<p>22 И дивляхуся о учении его: бе бо учя их яко власть имый, и не яко книжницы.</p>
<p>23 И бе в сонмищи их человек в дусе нечисте, и воззва,</p>
<p>24 глаголя: остави, что нам и тебе, Иисусе назарянине? пришел еси погубити нас: вем тя, кто еси, святый Божий.</p>
<p>25 И запрети ему Иисус, глаголя: <J>умолчи и изыди из него.</J></p>
<p>26 И стрясе его дух нечистый, и возопи гласом великим, и изыде из него.</p>
<p>27 И ужасошася вси, якоже стязатися им к себе, глаголющым: что есть сие? (и) что учение новое сие, яко по области и духовом нечистым велит, и послушают его?</p>
<p>28 Изыде же слух его абие во всю страну галилейску.</p>
<p>29 И абие из сонмища изшедше, приидоша в дом симонов и андреов со иаковом и иоанном.</p>
<p>30 Теща же симонова лежаше огнем жегома: и абие глаголаша ему о ней.</p>
<p>31 И приступль воздвиже ю, емь за руку ея: и остави ю огнь абие, и служаше им.</p>
<p>32 Позде же бывшу, егда захождаше солнце, приношаху к нему вся недужныя и бесныя.</p>
<p>33 И бе весь град собрался к дверем.</p>
<p>34 И изцели многи зле страждущыя различными недуги: и бесы многи изгна, и не оставляше глаголати бесы, яко ведяху его Христа суща.</p>
<p>35 И утро, нощи сущей зело, востав изыде, и иде в пусто место, и ту молитву деяше.</p>
<p>36 И гнаша его симон и иже с ним:</p>
<p>37 и обретше его, глаголаша ему, яко вси тебе ищут.</p>
<p>38 И глагола им: <J>идем в ближния веси и грады, да и тамо проповем: на сие бо изыдох.</J></p>
<p>39 И бе проповедая на сонмищих их, во всей галилеи, и бесы изгоня.</p>
<p>40 И прииде к нему прокажен, моля его и на колену припадая пред ним, и глаголя ему, яко, аще хощеши, можеши мя очистити.</p>
<p>41 Иисус же милосердовав, простер руку, коснуся его, и глагола ему: <J>хощу, очистися.</J></p>
<p>42 И рекшу ему, абие отиде от него прокажение, и чист бысть.</p>
<p>43 И запрещь ему, абие изгна его:</p>
<p>44 и глагола ему: <J>блюди, ни комуже ничесоже рцы: но шед покажися иерееви и принеси за очищение твое, яже повеле моисей, во свидетелство им.</J></p>
<p>45 Он же изшед начат проповедати много и проносити слово, якоже ктому не мощи ему яве во град внити: но вне в пустых местех бе. И прихождаху к нему отвсюду.</p>
<h4>2</h4>
<p>1 И вниде паки в капернаум по днех: и слышано бысть, яко в дому есть.</p>
<p>2 И абие собрашася мнози, якоже ктому не вмещатися ни при дверех: и глаголаше им слово.</p>
<p>3 И приидоша к нему носяще разслабленна (жилами), носима четырми:</p>
<p>4 и не могущым приближитися к нему народа ради, открыша покров, идеже бе, и прокопавше свесиша одр, на немже разслабленный лежаше.</p>
<p>5 Видев же Иисус веру их, глагола разслабленному: <J>чадо, отпущаются тебе греси твои.</J></p>
<p>6 Бяху же нецыи от книжник ту седяще и помышляюще в сердцах своих:</p>
<p>7 что сей тако глаголет хулы? кто может оставляти грехи, токмо един Бог?</p>
<p>8 И абие разумев Иисус духом своим, яко тако тии помышляют в себе, рече им: <J>что сия помышляете в сердцах ваших?</J></p>
<p>9 <J>что есть удобее? рещи разслабленному: отпущаются тебе греси? или рещи: востани, и возми одр твой, и ходи?</J></p>
<p>10 <J>но да увесте, яко власть имать Сын Человеческий на земли отпущати грехи:</J> глагола разслабленному:</p>
<p>11 <J>тебе глаголю: востани, и возми одр твой, и иди в дом твой.</J></p>
<p>12 И воста абие, и взем одр, изыде пред всеми: яко дивитися всем и славити Бога, глаголющым, яко николиже тако видехом.</p>
<p>13 И изыде паки к морю: и весь народ идяше к нему, и учаше их.</p>
<p>14 И мимогрядый виде левию алфеова, седяща на мытнице, и глагола ему: <J>по мне гряди.</J> И востав вслед его иде.</p>
<p>15 И бысть возлежащу ему в дому его, и мнози мытари и грешницы возлежаху со Иисусом и со ученики его: бяху бо мнози, и по нем идоша.</p>
<p>16 И книжницы и фарисее, видевше его ядуща с мытари и грешники, глаголаху учеником его: что яко с мытари и грешники яст и пиет?</p>
<p>17 И слышав Иисус глагола им: <J>не требуют здравии врача, но болящии: не приидох призвати праведники, но грешники на покаяние.</J></p>
<p>18 И бяху ученицы иоанновы и фарисейстии постящеся. И приидоша и глаголаша ему: почто ученицы иоанновы и фарисейстии постятся, а твои ученицы не постятся?</p>
<p>19 И рече им Иисус: <J>еда могут сынове брачнии, дондеже жених с ними есть, поститися? елико время с собою имут жениха, не могут поститися:</J></p>
<p>20 <J>приидут же дние, егда отимется от них жених, и тогда постятся в тыя дни:</J></p>
<p>21 <J>и никтоже приложения плата небелена пришивает к ризе ветсе: аще ли же ни, возмет конец его новое от ветхаго, и горша дира будет:</J></p>
<p>22 <J>и никтоже вливает вина нова в мехи ветхи: аще ли же ни, просадит вино новое мехи, и вино пролиется, и меси погибнут: но вино новое в мехи новы влияти.</J></p>
<p>23 И бысть мимоходити ему в субботы сквозе сеяния, и начаша ученицы его путь творити, востерзающе класы.</p>
<p>24 И фарисее глаголаху ему: виждь, что творят в субботы, егоже не достоит?</p>
<p>25 И той глаголаше им: <J>несте ли николиже чли, что сотвори давид, егда требование име и взалка сам и иже с ним?</J></p>
<p>26 <J>како вниде в дом Божий при авиафаре архиереи, и хлебы предложения снеде, ихже не достояше ясти токмо иереем, и даде и сущым с ним?</J></p>
<p>27 И глаголаше им: <J>суббота человека ради бысть, а не человек субботы ради:</J></p>
<p>28 <J>темже господь есть Сын Человеческий и субботе.</J></p>
<h4>3</h4>
<p>1 И вниде паки в сонмище: и бе тамо человек, суху имый руку.</p>
<p>2 И назираху его, аще в субботы изцелит его, да нань возглаголют.</p>
<p>3 И глагола человеку суху имущему руку: <J>стани посреде.</J></p>
<p>4 И глагола им: <J>достоит ли в субботы добро творити, или зло творити? душу спасти, или погубити?</J> Они же молчаху.</p>
<p>5 И воззрев на них со гневом, скорбя о окаменении сердец их, глагола человеку: <J>простри руку твою.</J> И простре: и утвердися рука его цела яко другая.</p>
<p>6 И изшедше фарисее, абие со иродианы совет творяху нань, како его погубят.</p>
<p>7 Иисус же отиде со ученики своими к морю: и мног народ от галилеи по нем иде, и от иудеи,</p>
<p>8 и от Иерусалима, и от идумеи, и со онаго полу иордана. И от тира и сидона множество многое, слышавше, елика творяше, (и) приидоша к нему.</p>
<p>9 И рече учеником своим, да корабль будет у него народа ради, да не стужают ему.</p>
<p>10 Многи бо изцели, якоже нападати на него, да ему прикоснутся, елицы имеяху раны.</p>
<p>11 И дуси нечистии, егда видяху его, припадаху к нему и зваху, глаголюще, яко ты еси Сын Божий.</p>
<p>12 И много прещаше им, да не явлена его сотворят.</p>
<p>13 И взыде на гору и призва, ихже хотяше сам: и приидоша к нему.</p>
<p>14 И сотвори дванадесяте, да будут с ним, и да посылает их проповедати,</p>
<p>15 и имети власть целити недуги и изгонити бесы:</p>
<p>16 и нарече симону имя петр:</p>
<p>17 и иакова зеведеова и иоанна брата иаковля: и нарече има имена воанергес, еже есть сына громова:</p>
<p>18 и андреа, и филиппа, и варфоломеа, и матфеа, и фому, и иакова алфеова, и фаддеа, и симона кананита,</p>
<p>19 и иуду искариотскаго, иже и предаде его.</p>
<p>20 И приидоша в дом: и собрася паки народ, яко не мощи им ни хлеба ясти.</p>
<p>21 И слышавше иже бяху у него, изыдоша, да имут его: глаголаху бо, яко неистов есть.</p>
<p>22 И книжницы, иже от Иерусалима низшедшии, глаголаху, яко веельзевула имать и яко о князи бесовстем изгонит бесы.</p>
<p>23 И призвав их, в притчах глаголаше им: <J>како может сатана сатану изгонити?</J></p>
<p>24 <J>И аще царство на ся разделится, не может стати царство то:</J></p>
<p>25 <J>и аще дом на ся разделится, не может стати дом той:</J></p>
<p>26 <J>и аще сатана воста на ся сам и разделися, не может стати, но конец имать.</J></p>
<p>27 <J>Никтоже может сосуды крепкаго, вшед в дом его, расхитити, аще не первее крепкаго свяжет: и тогда дом его расхитит.</J></p>
<p>28 <J>Аминь глаголю вам, яко вся отпустятся согрешения сыном человеческим, и хуления, елика аще восхулят:</J></p>
<p>29 <J>а иже восхулит на Духа святаго, не имать отпущения во веки, но повинен есть вечному суду.</J></p>
<p>30 Зане глаголаху: духа нечистаго имать.</p>
<p>31 Приидоша убо Мати и братия его, и вне стояще послаша к нему, зовуще его.</p>
<p>32 И седяше народ окрест его. Реша же ему: се, Мати твоя и братия твоя (и сестры твоя) вне ищут тебе.</p>
<p>33 И отвеща им, глаголя: <J>кто есть Мати моя, или братия моя?</J></p>
<p>34 И соглядав окрест себе седящыя, глагола: <J>се, Мати моя и братия моя:</J></p>
<p>35 <J>иже бо аще сотворит волю Божию, сей брат мой и сестра моя и Мати (ми) есть.</J></p>
<h4>4</h4>
<p>1 И паки начат учити при мори: и собрася к нему народ мног, якоже самому влезшу в корабль, седети в мори: и весь народ при мори на земли бяше.</p>
<p>2 И учаше их притчами много и глаголаше им во учении своем:</p>
<p>3 <J>слышите: се, изыде сеяй сеяти:</J></p>
<p>4 <J>и бысть егда сеяше, ово паде при пути, и приидоша птицы, и позобаша е:</J></p>
<p>5 <J>другое же паде при камени, идеже не имяше земли многи, и абие прозябе, зане не имяше глубины земныя:</J></p>
<p>6 <J>солнцу же возсиявшу присвяде, и зане не имяше корене, изсше:</J></p>
<p>7 <J>и другое паде в тернии, и взыде терние, и подави е: и плода не даде:</J></p>
<p>8 <J>и другое паде на земли добрей, и даяше плод восходящь и растущь, и приплодоваше на тридесять, и на шестьдесят, и на сто.</J></p>
<p>9 И глаголаше: <J>имеяй ушы слышати да слышит.</J></p>
<p>10 Егда же бысть един, вопросиша его, иже бяху с ним, со обеманадесяте о притчи.</p>
<p>11 И глаголаше им: <J>вам есть дано ведати тайны Царствия Божия: онем же внешним в притчах вся бывают,</J></p>
<p>12 <J>да видяще видят, и не узрят: и слышаще слышат, и не разумеют: да не когда обратятся, и оставятся им греси.</J></p>
<p>13 И глагола им: <J>не весте ли притчи сея? и како вся притчи уразумеете?</J></p>
<p>14 <J>Сеяй, слово сеет.</J></p>
<p>15 <J>Сии же суть, иже при пути, идеже сеется слово, и егда услышат, абие приходит сатана и отемлет слово сеянное в сердцах их.</J></p>
<p>16 <J>И сии суть такожде иже на каменных сеемии, иже егда услышат слово, абие с радостию приемлют е:</J></p>
<p>17 <J>и не имут корения в себе, но привременни суть: таже бывшей печали или гонению словесе ради, абие соблажняются.</J></p>
<p>18 <J>А сии суть, иже в тернии сеемии, слышащии слово:</J></p>
<p>19 <J>и печали века сего, и лесть богатства, и о прочих похоти входящыя подавляют слово, и безплодно бывает.</J></p>
<p>20 <J>И сии суть, иже на земли добрей сеяннии, иже слышат слово и приемлют, и плодствуют на тридесять, и на шестьдесят, и на сто.</J></p>
<p>21 И глаголаше им: <J>еда светилник приходит, да под спудом положат его или под одром? не да ли на свещнице положен будет?</J></p>
<p>22 <J>несть бо тайно, еже не явится, ниже бысть потаено, но да приидет в явление:</J></p>
<p>23 <J>аще кто имать ушы слышати, да слышит.</J></p>
<p>24 И глаголаше им: <J>блюдите что слышите: в нюже меру мерите, возмерится вам, и приложится вам слышащым:</J></p>
<p>25 <J>иже бо аще имать, дастся ему: а иже не имать, и еже имать, отимется от него.</J></p>
<p>26 И глаголаше: <J>тако есть (и) Царствие Божие, якоже человек вметает семя в землю,</J></p>
<p>27 <J>и спит, и востает нощию и днию: и семя прозябает и растет, якоже не весть он:</J></p>
<p>28 <J>от себе бо земля плодит прежде траву, потом клас, таже исполняет пшеницу в класе:</J></p>
<p>29 <J>егда же созреет плод, абие послет серп, яко наста жатва.</J></p>
<p>30 И глаголаше: <J>чесому уподобим Царствие Божие? или коей притчи приложим е?</J></p>
<p>31 <J>яко зерно горушично, еже егда всеяно будет в земли, мнее всех семен есть земных:</J></p>
<p>32 <J>и егда всеяно будет, возрастает, и бывает более всех зелий, и творит ветви велия, яко мощи под сению его птицам небесным витати.</J></p>
<p>33 И таковыми притчами многими глаголаше им слово, якоже можаху слышати.</p>
<p>34 Без притчи же не глаголаше им словесе: особь же учеником своим сказаше вся.</p>
<p>35 И глагола им в той день, вечеру бывшу: <J>прейдем на он пол.</J></p>
<p>36 И отпущше народы, пояша его якоже бе в корабли: и инии же корабли бяху с ним.</p>
<p>37 И бысть буря ветрена велика: волны же вливахуся в корабль, яко уже погружатися ему.</p>
<p>38 И бе сам на корме на возглавнице спя. И возбудиша его и глаголаша ему: учителю, не радиши ли, яко погибаем?</p>
<p>39 И востав запрети ветру и рече морю: <J>молчи, престани.</J> И улеже ветр, и бысть тишина велия.</p>
<p>40 И рече им: <J>что тако страшливи есте? како не имате веры?</J></p>
<p>41 И убояшася страхом велиим и глаголаху друг ко другу: кто убо сей есть, яко и ветр и море послушают его?</p>
<h4>5</h4>
<p>1 И приидоша на он пол моря, во страну гадаринскую.</p>
<p>2 И излезшу ему из корабля, абие срете его от гробов человек в дусе нечисте,</p>
<p>3 иже жилище имяше во гробех, и ни веригами никтоже можаше его связати:</p>
<p>4 зане ему многажды путы и ужы (железны) связану сущу, и растерзатися от него ужем (железным) и путом сокрушатися: и никтоже можаше его умучити:</p>
<p>5 и выну нощь и день во гробех и в горах бе, вопия и толкийся камением.</p>
<p>6 Узрев же Иисуса издалеча, тече и поклонися ему,</p>
<p>7 и возопив гласом велиим, рече: что мне и тебе, Иисусе, Сыне Бога вышняго? заклинаю тя Богом, не мучи мене.</p>
<p>8 глаголаше бо ему: <J>изыди, душе нечистый, от человека.</J></p>
<p>9 И вопрошаше его: <J>что ти есть имя?</J> И отвеща глаголя: легеон имя мне, яко мнози есмы.</p>
<p>10 И молиша его много, да не послет их вне страны.</p>
<p>11 Бе же ту при горе стадо свиное велие пасомо.</p>
<p>12 И молиша его вси беси, глаголюще: посли ны во свиния, да в ня внидем.</p>
<p>13 И повеле им абие Иисус. И изшедше дуси нечистии, внидоша во свиния: и устремися стадо по брегу в море, бяху же яко две тысящы, и утопаху в мори.</p>
<p>14 Пасущии же свиния бежаша и возвестиша во граде и в селех. И изыдоша видети, что есть бывшее.</p>
<p>15 И приидоша ко Иисусови, и видеша бесновавшагося седяща и оболчена и смысляща, имевшаго легеон: и убояшася.</p>
<p>16 Поведаша же им видевшии, како бысть бесному, и о свиниях.</p>
<p>17 И начаша молити его отити от предел их.</p>
<p>18 И влезшу ему в корабль, моляше его бесновавыйся, дабы был с ним.</p>
<p>19 Иисус же не даде ему, но рече ему: <J>иди в дом твой ко твоим и возвести им, елика ти Господь сотвори и помилова тя.</J></p>
<p>20 И иде и нача проповедати в десяти градех, елика сотвори ему Иисус. И вси дивляхуся.</p>
<p>21 И прешедшу Иисусу в корабли паки на он пол, собрася народ мног о нем. И бе при мори.</p>
<p>22 И се, прииде един от архисинагог, именем иаир, и видев его, паде при ногу его</p>
<p>23 и моляше его много, глаголя, яко дщи моя на кончине есть: да пришед возложиши на ню руце, яко да спасется и жива будет.</p>
<p>24 И иде с ним: и по нем идяху народи мнози и угнетаху его.</p>
<p>25 И жена некая сущи в точении крове лет дванадесяте,</p>
<p>26 и много пострадавши от мног врачев, и издавши своя вся, и ни единыя пользы обретши, но паче в горшее пришедши:</p>
<p>27 слышавши о Иисусе, пришедши в народе созади, прикоснуся ризе его:</p>
<p>28 глаголаше бо, яко, аще прикоснуся ризам его, спасена буду.</p>
<p>29 И абие изсякну источник крове ея: и разуме телом, яко изцеле от раны.</p>
<p>30 И абие Иисус разуме в себе силу изшедшую от него, (и) обращься в народе, глаголаше: <J>кто прикоснуся ризам моим?</J></p>
<p>31 И глаголаху ему ученицы его: видиши народ угнетающь тя, и глаголеши: кто прикоснуся мне?</p>
<p>32 И обглядаше видети сотворшую сие.</p>
<p>33 Жена же убоявшися и трепещущи, ведящи, еже бысть ей, прииде и припаде к нему и рече ему всю истину.</p>
<p>34 Он же рече ей: <J>дщи, вера твоя спасе тя: иди в мире и буди цела от раны твоея.</J></p>
<p>35 Еще ему глаголющу, (и) приидоша от архисинагога, глаголюще, яко дщи твоя умре: что еще движеши учителя?</p>
<p>36 Иисус же абие слышав слово глаголемое, глагола архисинагогови: <J>не бойся, токмо веруй.</J></p>
<p>37 И не остави по себе ни единаго ити, токмо петра и иакова и иоанна брата иаковля.</p>
<p>38 И прииде в дом архисинагогов и виде молву, плачущыяся и кричащыя много.</p>
<p>39 И вшед глагола им: <J>что молвите и плачетеся? отроковица несть умерла, но спит.</J></p>
<p>40 И ругахуся ему. Он же изгнав вся, поят отца отроковицы и матерь, и иже (беху) с ним, и вниде, идеже бе отроковица лежащи.</p>
<p>41 И емь за руку отроковицу, глагола ей: <J>талифа куми:</J> еже есть сказаемо: <J>девице, тебе глаголю, востани.</J></p>
<p>42 И абие воста девица и хождаше: бе бо лет двоюнадесяте. И ужасошася ужасом велиим.</p>
<p>43 И запрети им много, да никтоже увесть сего, и рече: дадите ей ясти.</p>
<h4>6</h4>
<p>1 И изыде оттуду и прииде во отечествие свое: и по нем идоша ученицы его.</p>
<p>2 И бывшей субботе, начат на сонмищи учити. И мнози слышащии дивляхуся, глаголюще: откуду сему сия? и что премудрость данная ему, и силы таковы рукама его бывают?</p>
<p>3 не сей ли есть тектон, Сын Мариин, брат же иакову и иосии и иуде и симону? и не сестры ли его зде (суть) в нас? И блажняхуся о нем.</p>
<p>4 глаголаше же им Иисус, яко <J>несть пророк без чести, токмо во отечествии своем, и в сродстве и в дому своем.</J></p>
<p>5 И не можаше ту ни единыя силы сотворити, токмо мало недужных, возложь руце, изцели.</p>
<p>6 И дивляшеся за неверствие их: и обхождаше веси окрест учя.</p>
<p>7 И призва обанадесяте, и начат их посылати два два, и даяше им власть над духи нечистыми.</p>
<p>8 И заповеда им, да ничесоже возмут на путь, токмо жезл един: <J>ни пиры, ни хлеба, ни при поясе меди:</J></p>
<p>9 <J>но обувени в сандалия: и не облачитися в две ризе.</p>
<p>10 И глаголаше им: <J>идеже аще внидете в дом, ту пребывайте, дондеже изыдете оттуду:</J></p>
<p>11 <J>и елицы аще не приимут вы, ниже послушают вас, исходяще оттуду, оттрясите прах, иже под ногами вашими, во свидетелство им: аминь глаголю вам, отраднее будет содомом и гоморром в день судный, неже граду тому.</J></p>
<p>12 И изшедше проповедаху, да покаются:</p>
<p>13 и бесы многи изгоняху: и мазаху маслом многи недужныя, и изцелеваху.</p>
<p>14 И услыша царь ирод: яве бо бысть имя его: и глаголаше, яко иоанн креститель от мертвых воста, и сего ради силы деются о нем.</p>
<p>15 Инии глаголаху, яко илиа есть: инии же глаголаху, яко пророк есть, или яко един от пророк.</p>
<p>16 Слышав же ирод рече, яко, егоже аз усекнух иоанна, той есть: той воста от мертвых.</p>
<p>17 Той бо ирод послав, ят иоанна и связа его в темнице, иродиады ради жены филиппа брата своего, яко оженися ею.</p>
<p>18 Глаголаше бо иоанн иродови: не достоит тебе имети жену (филиппа) брата твоего.</p>
<p>19 Иродиа же гневашеся на него и хотяше его убити: и не можаше.</p>
<p>20 Ирод бо бояшеся иоанна, ведый его мужа праведна и свята, и соблюдаше его: и послушав его, многа творяше, и в сладость его послушаше.</p>
<p>21 И приключшуся дню потребну, егда ирод рождеству своему вечерю творяше князем своим и тысящником и старейшинам галилейским:</p>
<p>22 и вшедши дщерь тоя иродиады, и плясавши, и угождши иродови и возлежащым с ним, рече царь девице: проси у мене егоже аще хощеши, и дам ти.</p>
<p>23 И клятся ей: яко егоже аще попросиши у мене, дам ти, и до пол царствия моего.</p>
<p>24 Она же изшедши рече матери своей: чесо прошу? Она же рече: главы иоанна крестителя.</p>
<p>25 И вшедши абие со тщанием к царю, просяше, глаголющи: хощу, да ми даси от него на блюде главу иоанна крестителя.</p>
<p>26 И прискорбен быв царь, клятвы (же) ради и за возлежащих с ним не восхоте отрещи ей.</p>
<p>27 И абие послав царь спекулатора, повеле принести главу его.</p>
<p>28 Он же шед усекну его в темнице, и принесе главу его на блюде, и даде ю девице: и девица даде ю матери своей.</p>
<p>29 И слышавше ученицы его, приидоша и взяша труп его, и положиша его во гробе.</p>
<p>30 И собрашася апостоли ко Иисусу и возвестиша ему вся, и елика сотвориша, и елика научиша.</p>
<p>31 И рече им: <J>приидите вы сами в пусто место едини и почийте мало.</J> Бяху бо приходящии и отходящии мнози, и ни ясти им бе когда.</p>
<p>32 И идоша в пусто место кораблем едини.</p>
<p>33 И видеша их идущих народи, и познаша их мнози: и пеши от всех градов стицахуся тамо, и предвариша их, и снидошася к нему.</p>
<p>34 И изшед виде Иисус народ мног и милосердова о них, зане бяху яко овцы не имущыя пастыря: и начат их учити много.</p>
<p>35 И уже часу многу бывшу, приступльше к нему ученицы его, глаголаша, яко пусто есть место, и уже час мног:</p>
<p>36 отпусти их, да шедше во окрестных селех и весех купят себе хлебы: не имут бо чесо ясти.</p>
<p>37 Он же отвещав рече им: <J>дадите им вы ясти.</J> И глаголаша ему: да шедше купим двема стома пенязь хлебы и дамы им ясти?</p>
<p>38 Он же рече им: <J>колико хлебы имате? идите и видите.</J> И уведевше глаголаша: пять (хлеб), и две рыбе.</p>
<p>39 И повеле им посадити вся на споды на споды на траве зелене.</p>
<p>40 И возлегоша на лехи на лехи по сту и по пятидесят.</p>
<p>41 И приемь пять хлеб и две рыбе, воззрев на небо, благослови и преломи хлебы, и даяше учеником своим, да предлагают пред ними: и обе рыбе раздели всем.</p>
<p>42 И ядоша вси и насытишася:</p>
<p>43 и взяша укрухи, дванадесяте кошя исполнь, и от рыбу.</p>
<p>44 Бяше же ядших хлебы яко пять тысящ мужей.</p>
<p>45 И абие понуди ученики своя внити в корабль и варити его на он пол к вифсаиде, дондеже сам отпустит народы.</p>
<p>46 И отрекся им, иде в гору помолитися.</p>
<p>47 И вечеру бывшу, бе корабль посреде моря, и сам един на земли.</p>
<p>48 И виде их страждущих в плавании: бе бо ветр противен им: и о четвертей стражи нощней прииде к ним, по морю ходяй, и хотяше минути их.</p>
<p>49 Они же видевше его ходяща по морю, мняху призрак быти и возопиша.</p>
<p>50 Вси бо его видеша и смутишася. И абие глагола с ними и рече им: <J>дерзайте: аз есмь, не бойтеся.</J></p>
<p>51 И вниде к ним в корабль: и улеже ветр. И зело излиха в себе ужасахуся и дивляхуся.</p>
<p>52 Не разумеша бо о хлебех: бе бо сердце их окаменено.</p>
<p>53 И прешедше приидоша в землю геннисаретску и присташа.</p>
<p>54 И изшедшым им из корабля, абие познаша его,</p>
<p>55 обтекше всю страну ту, начаша на одрех приносити болящыя, идеже слышаху, яко ту есть.</p>
<p>56 И аможе аще вхождаше в веси, или во грады, или села, на распутиих полагаху недужныя и моляху его, да поне воскрилию ризы его прикоснутся: и елицы аще прикасахуся ему, спасахуся.</p>
<h4>7</h4>
<p>1 И собрашася к нему фарисее и нецыи от книжник, пришедшии от Иерусалима:</p>
<p>2 и видевше некиих от ученик его нечистыми руками, сиречь неумовеными, ядущих хлебы, ругахуся.</p>
<p>3 Фарисее бо и вси иудее, аще не трыюще умыют рук, не ядят, держаще предания старец:</p>
<p>4 и от торжища, аще не покуплются, не ядят. И ина многа суть, яже прияша держати: погружения сткляницам и чваном и котлом и одром.</p>
<p>5 Потом же вопрошаху его фарисее и книжницы: почто ученицы твои не ходят по преданию старец, но неумовеными руками ядят хлеб?</p>
<p>6 Он же отвещав рече им, яко <J>добре пророчествова исаиа о вас лицемерех, якоже есть писано: сии людие устнами мя чтут, сердце же их далече отстоит от мене,</J></p>
<p>7 <J>всуе же чтут мя, учаще учением, заповедем человеческим:</J></p>
<p>8 <J>оставльше бо заповедь Божию, держите предания человеческая, крещения чваном и сткляницам, и ина подобна такова многа творите.</J></p>
<p>9 И глаголаше им: <J>добре отметаете заповедь Божию, да предание ваше соблюдете:</J></p>
<p>10 <J>Моисей бо рече: чти отца твоего и матерь твою: и иже злословит отца или матерь, смертию да умрет:</J></p>
<p>11 <J>вы же глаголете: аще речет человек отцу или матери: корван, еже есть дар, иже аще пользовался еси от мене:</J></p>
<p>12 <J>и не ктому оставляете его что сотворити отцу своему или матери своей,</J></p>
<p>13 <J>преступающе слово Божие преданием вашим, еже предасте: и подобна такова многа творите.</J></p>
<p>14 И призвав весь народ, глаголаше им: <J>послушайте мене вси и разумейте:</J></p>
<p>15 <J>ничтоже есть внеуду человека входимо в онь, еже может осквернити его: но исходящая от него, та суть сквернящая человека:</J></p>
<p>16 <J>аще кто имать ушы слышати, да слышит.</J></p>
<p>17 И егда вниде в дом от народа, вопрошаху его ученицы его о притчи.</p>
<p>18 И глагола им: <J>тако ли и вы неразумливи есте? не разумеете ли, яко все, еже извне входимое в человека, не может осквернити его?</J></p>
<p>19 <J>яко не входит ему в сердце, но во чрево: и афедроном исходит, истребляя вся брашна.</J></p>
<p>20 глаголаше же, яко <J>исходящее от человека, то сквернит человека:</J></p>
<p>21 <J>извнутрь бо от сердца человеческа помышления злая исходят, прелюбодеяния, любодеяния, убийства,</J></p>
<p>22 <J>татьбы, лихоимства, (обиды,) лукавствия, лесть, студодеяния, око лукаво, хула, гордыня, безумство:</J></p>
<p>23 <J>вся сия злая извнутрь исходят и сквернят человека.</J></p>
<p>24 И оттуду востав, иде в пределы т¦рски и сидонски: и вшед в дом, ни когоже хотяше, дабы его чул: и не може утаитися.</p>
<p>25 Слышавши бо жена о нем, еяже дщи имяше духа нечиста, пришедши припаде к ногама его:</p>
<p>26 жена же бе еллинска, сирофиникисса родом: и моляше его, да беса изженет из дщере ея.</p>
<p>27 Иисус же рече ей: <J>остави, да первее насытятся чада: несть бо добро отяти хлеб чадом и поврещи псом.</J></p>
<p>28 Она же отвещавши глагола ему: ей, Господи: ибо и пси под трапезою ядят от крупиц детей.</p>
<p>29 И рече ей: <J>за сие слово, иди: изыде бес из дщере твоея.</p>
<p>30 И шедши в дом свой, обрете беса изшедша и дщерь лежащу на одре.</p>
<p>31 И паки изшед Иисус от предел тирских и сидонских, прииде на море галилейско, между пределы декапольски.</p>
<p>32 И приведоша к нему глуха и гугнива, и моляху его, да возложит нань руку.</p>
<p>33 И поемь его от народа единаго, вложи персты своя во ушы его и плюнув коснуся языка его:</p>
<p>34 и воззрев на небо, воздохну и глагола ему: <J>еффафа,</J> еже есть <J>разверзися.</J></p>
<p>35 И абие разверзостася слуха его, и разрешися уза языка его, и глаголаше право.</p>
<p>36 И запрети им, да ни комуже поведят: елико же им той запрещаше, паче излиха проповедаху.</p>
<p>37 И преизлиха дивляхуся, глаголюще: добре все творит: и глухия творит слышати, и немыя глаголати.</p>
<h4>8</h4>
<p>1 В тыя дни, зело многу народу сущу, и не имущым чесо ясти, призвав Иисус ученики своя, глагола им:</p>
<p>2 <J>милосердую о народе, яко уже три дни приседят мне и не имут чесо ясти:</J></p>
<p>3 <J>и аще отпущу их не ядших в домы своя, ослабеют на пути: мнози бо от них издалеча пришли суть.</J></p>
<p>4 И отвещаша ему ученицы его: откуду сих возможет кто зде насытити хлебы в пустыни?</p>
<p>5 И вопроси их: <J>колико имате хлебов?</J> Они же реша: седмь.</p>
<p>6 И повеле народу возлещи на земли: и приемь седмь хлебов, хвалу воздав, преломи и даяше учеником своим, да предлагают: и предложиша пред народом.</p>
<p>7 И имяху рыбиц мало: и (сия) благословив, рече предложити и тыя.</p>
<p>8 Ядоша же и насытишася: и взяша избытки укрух, седмь кошниц.</p>
<p>9 Бяху же ядших яко четыре тысящы. И отпусти их.</p>
<p>10 И абие влез в корабль со ученики своими, прииде во страны далмануфански.</p>
<p>11 И изыдоша фарисее и начаша стязатися с ним, ищуще от него знамения с небесе, искушающе его.</p>
<p>12 И воздохнув духом своим, глагола: <J>что род сей знамения ищет? аминь глаголю вам, аще дастся роду сему знамение.</J></p>
<p>13 И оставль их, влез паки в корабль, (и) иде на он пол.</p>
<p>14 И забыша ученицы его взяти хлебы и разве единаго хлеба не имяху с собою в корабли.</p>
<p>15 И прещаше им, глаголя: <J>зрите, блюдитеся от кваса фарисейска и от кваса иродова.</J></p>
<p>16 И помышляху, друг ко другу глаголюще, яко хлебы не имамы.</p>
<p>17 И разумев Иисус, глагола им: <J>что помышляете, яко хлебы не имате? не у ли чувствуете, ниже разумеете? еще ли окаменено сердце ваше имате?</J></p>
<p>18 <J>очи имуще не видите? и ушы имуще не слышите? и не помните ли,</J></p>
<p>19 <J>егда пять хлебы преломих в пять тысящ, колико кош исполнь укрух приясте?</J> Глаголаша ему: дванадесять.</p>
<p>20 <J>Егда же седмь в четыре тысящы, колико кошниц исполнения укрух взясте?</J> Они же реша: седмь.</p>
<p>21 И глагола им: <J>како не разумеете?</J></p>
<p>22 И прииде в вифсаиду: и приведоша к нему слепа, и моляху его, да его коснется.</p>
<p>23 И емь за руку слепаго, изведе его вон из веси: и плюнув на очи его, (и) возложь руце нань, вопрошаше его, аще <J>что видит?</J></p>
<p>24 И воззрев глаголаше: вижу человеки яко древие ходящя.</p>
<p>25 Потом (же) паки возложи руце на очи его и сотвори его прозрети: и утворися и узре светло все.</p>
<p>26 И посла его в дом его, глаголя: <J>ни в весь вниди, ни повеждь кому в веси.</J></p>
<p>27 И изыде Иисус и ученицы его в веси кесарии филипповы: и на пути вопрошаше ученики своя, глаголя им: <J>кого мя глаголют человецы быти?</J></p>
<p>28 Они же отвещаша: иоанна крестителя: и инии илию: друзии же единаго от пророк.</p>
<p>29 И той глагола им: <J>вы же кого мя глаголете быти?</J> Отвещав же петр глагола ему: ты еси Христос.</p>
<p>30 И запрети им, да ни комуже глаголют о нем.</p>
<p>31 И начат учити их, яко подобает Сыну Человеческому много пострадати, и искушену быти от старец и архиерей и книжник, и убиену быти, и в третий день воскреснути.</p>
<p>32 И не обинуяся слово глаголаше. И приемь его петр, начат претити ему.</p>
<p>33 Он же обращься и воззрев на ученики своя, запрети петрови, глаголя: <J>иди за мною, сатано: яко не мыслиши, яже (суть) Божия, но яже человеческа.</J></p>
<p>34 И призвав народы со ученики своими, рече им: <J>иже хощет по мне ити, да отвержется себе, и возмет крест свой, и по мне грядет:</J></p>
<p>35 <J>иже бо аще хощет душу свою спасти, погубит ю: а иже погубит душу свою мене ради и Евангелиа, той спасет ю:</J></p>
<p>36 <J>кая бо польза человеку, аще приобрящет мир весь, и отщетит душу свою?</J></p>
<p>37 <J>или что даст человек измену на души своей?</J></p>
<p>38 <J>иже бо аще постыдится мене и моих словес в роде сем прелюбодейнем и грешнем, и Сын Человеческий постыдится его, егда приидет во славе Отца своего со ангелы святыми.</J></p>
<h4>9</h4>
<p>1 И глаголаше им: <J>аминь глаголю вам, яко суть нецыи от зде стоящих, иже не имут вкусити смерти, дондеже видят Царствие Божие пришедшее в силе.</J></p>
<p>2 И по шести днех поят Иисус петра и иакова и иоанна, и возведе их на гору высоку особь едины: и преобразися пред ними.</p>
<p>3 И ризы его быша блещащяся, белы зело яко снег, яцехже не может белилник убелити на земли.</p>
<p>4 И явися им илиа с моисеем: и беста со Иисусом глаголюща.</p>
<p>5 И отвещав петр глагола Иисусови: равви, добро есть нам зде быти: и сотворим кровы три, тебе един, и моисееви един, и илии един.</p>
<p>6 Не ведяше бо, что рещи: бяху бо пристрашни.</p>
<p>7 И бысть облак осеняя их: и прииде глас из облака, глаголя: сей есть Сын мой возлюбленный, того послушайте.</p>
<p>8 И внезапу воззревше, ктому ни когоже видеша, токмо Иисуса единаго с собою.</p>
<p>9 Сходящым же им с горы, запрети им, да ни комуже поведят, яже видеша, токмо егда Сын Человеческий из мертвых воскреснет.</p>
<p>10 И слово удержаша в себе, стязающеся, что есть, еже из мертвых воскреснути.</p>
<p>11 И вопрошаху его глаголюще: како глаголют книжницы, яко илии подобает приити прежде?</p>
<p>12 Он же отвещав рече им: <J>илиа убо пришед прежде, устроит вся: и како есть писано о Сыне Человечестем, да много постраждет и уничижен будет:</J></p>
<p>13 <J>но глаголю вам, яко и илиа прииде, и сотвориша ему, елика хотеша, якоже есть писано о нем.</J></p>
<p>14 И пришед ко учеником, виде народ мног о них и книжники стязающяся с ними.</p>
<p>15 И абие весь народ видев его ужасеся, и пририщуще целоваху его.</p>
<p>16 И вопроси книжники: <J>что стязаетеся к себе?</J></p>
<p>17 И отвещав един от народа рече: учителю, приведох сына моего к тебе, имуща духа нема:</p>
<p>18 и идеже колиждо имет его, разбивает его, и пены тещит, и скрежещет зубы своими, и оцепеневает: и рех учеником твоим, да изженут его, и не возмогоша.</p>
<p>19 Он же отвещав ему глагола: <J>о, роде неверен, доколе в вас буду? доколе терплю вы? приведите его ко мне.</J></p>
<p>20 И приведоша его к нему. И видев его, абие дух стрясе его: и пад на земли, валяшеся, пены тещя.</p>
<p>21 И вопроси отца его: <J>колико лет есть, отнележе сие бысть ему?</J> Он же рече: издетска:</p>
<p>22 и многажды во огнь вверже его и в воды, да погубит его: но аще что можеши, помози нам, милосердовав о нас.</p>
<p>23 Иисус же рече ему: <J>еже аще что можеши веровати, вся возможна верующему.</J></p>
<p>24 И абие возопив отец отрочате, со слезами глаголаше: верую, Господи: помози моему неверию.</p>
<p>25 Видев же Иисус, яко срищется народ, запрети духу нечистому, глаголя ему: <J>душе немый и глухий, аз ти повелеваю: изыди из него и ктому не вниди в него.</J></p>
<p>26 И возопив и много пружався, изыде: и бысть яко мертв, якоже мнозем глаголати, яко умре.</p>
<p>27 Иисус же емь его за руку, воздвиже его: и воста.</p>
<p>28 И вшедшу ему в дом, ученицы его вопрошаху его единаго: яко мы не возмогохом изгнати его?</p>
<p>29 И рече им: <J>сей род ничимже может изыти, токмо молитвою и постом.</J></p>
<p>30 И оттуду изшедше, идяху сквозе галилею: и не хотяше, да кто увесть.</p>
<p>31 Учаше бо ученики своя и глаголаше им, яко <J>Сын Человеческий предан будет в руце человечесте, и убиют его: и убиен быв, в третий день воскреснет.</J></p>
<p>32 Они же не разумеваху глаголгола и бояхуся его вопросити.</p>
<p>33 И прииде в капернаум: <J>и в дому быв, вопрошаше их: что на пути в себе помышлясте?</J></p>
<p>34 Они же молчаху: друг ко другу бо стязашася на пути, кто (есть) болий.</p>
<p>35 И сед пригласи обанадесяте и глагола им: <J>аще кто хощет старей быти, да будет всех менший и всем слуга.</J></p>
<p>36 И приимь отроча, постави е посреде их: и о‹емь е, рече им:</p>
<p>37 <J>иже аще едино таковых отрочат приимет во имя мое, мене приемлет: и иже мене приемлет, не мене приемлет, но пославшаго мя.</J></p>
<p>38 Отвеща ему иоанн, глаголя: учителю, видехом некоего именем твоим изгоняща бесы, иже не ходит по нас: и возбранихом ему, яко не последует нам.</p>
<p>39 Иисус же рече: <J>не браните ему: никтоже бо есть, иже сотворит силу о имени моем, и возможет вскоре злословити мя.</J></p>
<p>40 <J>Иже бо несть на вы, по вас есть.</J></p>
<p>41 <J>Иже бо аще напоит вы чашею воды во имя мое, яко Христовы есте, аминь глаголю вам, не погубит мзды своея.</J></p>
<p>42 <J>И иже аще соблазнит единаго от малых сих верующих в мя, добрее есть ему паче, аще облежит камень жерновный о выи его, и ввержен будет в море.</J></p>
<p>43 <J>И аще соблажняет тя рука твоя, отсецы ю: добрее ти есть беднику в живот внити, неже обе руце имущу внити в геенну, во огнь неугасающий,</J></p>
<p>44 <J>идеже червь их не умирает, и огнь не угасает.</J></p>
<p>45 <J>И аще нога твоя соблажняет тя, отсецы ю: добрее ти есть внити в живот хрому, неже две нозе имущу ввержену быти в геенну, во огнь неугасающий,</J></p>
<p>46 <J>идеже червь их не умирает, и огнь не угасает.</J></p>
<p>47 <J>И аще око твое соблажняет тя, исткни е: добрее ти есть со единем оком внити в Царствие Божие, неже две оце имущу ввержену быти в геенну огненную,</J></p>
<p>48 <J>идеже червь их не умирает, и огнь не угасает.</J></p>
<p>49 <J>Всяк бо огнем осолится, и всяка жертва солию осолится.</J></p>
<p>50 <J>Добро соль: аще же соль не слана будет, чим осолится? Имейте соль в себе, и мир имейте между собою.</J></p>
<h4>10</h4>
<p>1 И оттуду востав прейде в пределы иудейския, об он пол иордана. И снидошася паки народи к нему: и яко обычай име, паки учаше их.</p>
<p>2 И приступльше фарисее вопросиша его: аще достоит мужу жену пустити? искушающе его.</p>
<p>3 Он же отвещав рече им: <J>что вам заповеда моисей?</J></p>
<p>4 Они же реша: моисей повеле книгу распустную написати, и пустити.</p>
<p>5 И отвещав Иисус рече им: <J>по жестосердию вашему написа вам заповедь сию:</J></p>
<p>6 <J>от начала же создания, мужа и жену сотворил я есть Бог:</J></p>
<p>7 <J>сего ради оставит человек отца своего и матерь</J></p>
<p>8 <J>и прилепится к жене своей, и будета оба в плоть едину: темже уже неста два, но плоть едина:</J></p>
<p>9 <J>еже убо Бог сочета, человек да не разлучает.</J></p>
<p>10 И в дому паки ученицы его о сем вопросиша его.</p>
<p>11 И глагола им: <J>иже аще пустит жену свою и оженится иною, прелюбы творит на ню:</p>
<p>12 <J>и аще жена пустит мужа и посягнет за иного, прелюбы творит.</J></p>
<p>13 И приношаху к нему дети, да коснется их: ученицы же прещаху приносящым.</p>
<p>14 Видев же Иисус негодова и рече им: <J>оставите детей приходити ко мне и не браните им, тацех бо есть Царствие Божие:</J></p>
<p>15 <J>аминь глаголю вам: иже аще не приимет Царствия Божия яко отроча, не имать внити в не.</J></p>
<p>16 И о‹емь их, возложь руце на них, благословляше их.</p>
<p>17 И исходящу ему на путь, притек некий и поклонься на колену ему, вопрошаше его: учителю благий, что сотворю, да живот вечный наследствую?</p>
<p>18 Иисус же рече ему: <J>что мя глаголеши блага? никтоже благ, токмо един Бог.</J></p>
<p>19 <J>Заповеди веси: не прелюбы сотвориши: не убий: не укради: не лжесвидетелствуй: не обиди: чти отца твоего и матерь.</J></p>
<p>20 Он же отвещав рече ему: учителю, сия вся сохраних от юности моея.</p>
<p>21 Иисус же воззрев нань, возлюби его и рече ему: <J>единаго еси не докончал: иди, елика имаши, продаждь и даждь нищым, и имети имаши сокровище на небеси: и прииди (и) ходи вслед мене, взем крест.</J></p>
<p>22 Он же дряхл быв о словеси, отиде скорбя: бе бо имея стяжания многа.</p>
<p>23 И воззрев Иисус глагола учеником своим: <J>како неудобь имущии богатство в Царствие Божие внидут.</J></p>
<p>24 ученицы же ужасахуся о словесех его. Иисус же паки отвещав глагола им: <J>чада, како неудобь уповающым на богатство в Царствие Божие внити:</J></p>
<p>25 <J>удобее бо есть вельбуду сквозе иглине ушы проити, неже богату в Царствие Божие внити.</J></p>
<p>26 Они же излиха дивляхуся, глаголюще к себе: то кто может спасен быти?</p>
<p>27 Воззрев же на них Иисус глагола: <J>у человек невозможно, но не у Бога: вся бо возможна суть у Бога.</J></p>
<p>28 Начат же петр глаголати ему: се, мы оставихом вся и вслед тебе идохом.</p>
<p>29 Отвещав же Иисус рече: <J>аминь глаголю вам: никтоже есть, иже оставил есть дом, или братию, или сестры, или отца, или матерь, или жену, или чада, или села, мене ради и Евангелиа ради:</J></p>
<p>30 <J>аще не приимет сторицею ныне во время сие, домов, и братий, и сестр, и отца, и матере, и чад, и сел, во изгнании, и в век грядущий живот вечный:</J></p>
<p>31 <J>мнози же будут первии последни, и последнии перви.</J></p>
<p>32 Бяху же на пути, восходяще во Иерусалим: и бе варяя их Иисус, и ужасахуся, и вслед идуще, бояхуся. И поемь паки обанадесять, начат им глаголати, яже хотяху ему быти:</p>
<p>33 <J>яко, се, восходим во Иерусалим, и Сын Человеческий предан будет архиереом и книжником, и осудят его на смерть, и предадят его языком:</J></p>
<p>34 <J>и поругаются ему, и уязвят его, и оплюют его, и убиют его: и в третий день воскреснет.</J></p>
<p>35 И пред него приидоста иаков и иоанн, сына зеведеева, глаголюща: учителю, хощева, да, еже аще просива, сотвориши нама.</p>
<p>36 Он же рече има: <J>что хощета, да сотворю вама?</J></p>
<p>37 Она же реста ему: даждь нам, да един о десную тебе и един о шуюю тебе сядева во славе твоей.</p>
<p>38 Иисус же рече има: <J>не веста, чесо просита: можета ли пити чашу, юже аз пию, и крещением, имже аз крещаюся, креститися?</J></p>
<p>39 Она же реста ему: можева. Иисус же рече има: <J>чашу убо, юже аз пию, испиета, и крещением, имже аз крещаюся, креститася:</J></p>
<p>40 <J>а еже сести о десную мене и о шуюю, несть мне дати, но имже уготовано есть.</J></p>
<p>41 И слышавше десять, начаша негодовати о иакове и иоанне.</p>
<p>42 Иисус же призвав их, глагола им: <J>весте, яко мнящиися владети языки, соодолевают им, и велицыи их обладают ими:</J></p>
<p>43 <J>не тако же будет в вас: но иже аще хощет в вас вящший быти, да будет вам слуга:</J></p>
<p>44 <J>и иже аще хощет в вас быти старей, да будет всем раб:</J></p>
<p>45 <J>ибо Сын Человечь не прииде, да послужат ему, но да послужит и даст душу свою избавление за многи.</J></p>
<p>46 И приидоша во иерихон. И исходящу ему от иерихона, и учеником его, и народу многу, сын тимеов вартимей слепый седяше при пути, прося.</p>
<p>47 И слышав, яко Иисус назорянин есть, начат звати и глаголати: Сыне давидов Иисусе, помилуй мя.</p>
<p>48 И прещаху ему мнози, да умолчит: он же множае паче зваше: Сыне давидов, помилуй мя.</p>
<p>49 И став Иисус, рече <J>его возгласити</J>. И возгласиша слепца, глаголюще ему: дерзай, востани, зовет тя.</p>
<p>50 Он же отверг ризы своя, востав прииде ко Иисусови.</p>
<p>51 И отвещав глагола ему Иисус: <J>что хощеши, да сотворю тебе?</J> Слепый же глагола ему: учителю, да прозрю.</p>
<p>52 Иисус же рече ему: <J>иди: вера твоя спасе тя.</J> И абие прозре и по Иисусе иде в путь.</p>
<h4>11</h4>
<p>1 И егда приближися во Иерусалим, в вифсфагию и вифанию, к горе елеонстей, посла два от ученик своих</p>
<p>2 и глагола има: <J>идита в весь, яже есть прямо вама: и абие входяща в ню, обрящета жребя привязано, на неже никтоже от человек вседе: отрешша е, приведита:</J></p>
<p>3 <J>и аще кто вама речет: что творита сие? рцыта, яко Господь требует е: и абие послет е семо.</J></p>
<p>4 Идоста же, и обретоста жребя привязано при дверех вне на распутии, и отрешиста е.</p>
<p>5 И нецыи от стоящих ту глаголаху има: что деета отрешающа жребя?</p>
<p>6 Она же реста им, якоже заповеда има Иисус: и оставиша я.</p>
<p>7 И приведоста жребя ко Иисусови: и возложиша на не ризы своя, и вседе на не.</p>
<p>8 Мнози же ризы своя постлаша по пути: друзии же ваиа резаху от древия и постилаху по пути.</p>
<p>9 И предходящии и вслед грядущии вопияху, глаголюще: осанна, благословен грядый во имя Господне,</p>
<p>10 благословено грядущее Царство во имя Господа отца нашего давида: осанна в вышних.</p>
<p>11 И вниде во Иерусалим Иисус и в церковь: и соглядав вся, позде уже сущу часу, изыде в вифанию со обеманадесяте.</p>
<p>12 И наутрие изшедшым им от вифании, взалка:</p>
<p>13 и видев смоковницу издалеча, имущу листвие, прииде, аще убо что обрящет на ней: и пришед к ней, ничесоже обрете, токмо листвие: не у бо бе время смоквам.</p>
<p>14 И отвещав Иисус рече ей: <J>да не ктому от тебе во веки никтоже плода снесть.</J> И слышаху ученицы его.</p>
<p>15 И приидоша (паки) во Иерусалим. И вшед Иисус в церковь, начат изгонити продающыя и купующыя в церкви: и трапезы торжником и седалища продающих голуби испроверже:</p>
<p>16 и не даяше, да кто мимонесет сосуд сквозе церковь.</p>
<p>17 И учаше, глаголя им: <J>несть ли писано, яко храм мой храм молитвы наречется всем языком? вы же сотвористе его вертеп разбойником.</J></p>
<p>18 И слышаша книжницы и архиерее, и искаху, како его погубят: бояхубося его, яко весь народ дивляшеся о учении его.</p>
<p>19 И яко позде бысть, исхождаше вон из града.</p>
<p>20 И утро мимоходяще, видеша смоковницу изсохшу из корения.</p>
<p>21 И воспомянув петр глагола ему: равви, виждь, смоковница, юже проклял еси, усше.</p>
<p>22 И отвещав Иисус глагола им:</p>
<p>23 <J>имейте веру Божию: аминь бо глаголю вам, яко, иже аще речет горе сей: двигнися и верзися в море: и не размыслит в сердцы своем, но веру имет, яко еже глаголет, бывает: будет ему, еже аще речет:</J></p>
<p>24 <J>сего ради глаголю вам: вся елика аще молящеся просите, веруйте, яко приемлете: и будет вам:</J></p>
<p>25 <J>и егда стоите молящеся, отпущайте, аще что имате на кого, да и Отец ваш, иже есть на небесех, отпустит вам согрешения ваша:</J></p>
<p>26 аще ли же вы не отпущаете, ни Отец ваш, иже есть на небесех, отпустит вам согрешений ваших.</p>
<p>27 И приидоша паки во Иерусалим. И в церкви ходящу ему, приидоша к нему архиерее и книжницы и старцы</p>
<p>28 и глаголаша ему: коею областию сия твориши? и кто ти область сию даде, да сия твориши?</p>
<p>29 Иисус же отвещав рече им: <J>вопрошу вы и аз словесе единаго, и отвещайте ми: и реку вам, коею областию сия творю:</J></p>
<p>30 <J>крещение иоанново с небесе ли бе, или от человек? отвещайте ми.</J></p>
<p>31 И мысляху в себе, глаголюще: аще речем, с небесе, речет: почто убо не веровасте ему?</p>
<p>32 но аще речем, от человек: бояхуся людий: вси бо имеяху иоанна, яко воистинну пророк бе.</p>
<p>33 И отвещавше глаголаша Иисусови: не вемы. И отвещав Иисус глагола им: <J>ни аз глаголю вам, коею областию сия творю.</J></p>
<h4>12</h4>
<p>1 И начат им в притчах глаголати: <J>виноград насади человек, и огради оплотом, и ископа точило, и созда столп, и предаде его тяжателем, и отиде.</J></p>
<p>2 <J>И посла к тяжателем во время раба, да от тяжатель приимет от плода винограда:</J></p>
<p>3 <J>они же емше его биша и отослаша тща.</J></p>
<p>4 <J>И паки посла к ним другаго раба: и того камением бивше, пробиша главу ему и послаша безчестна.</J></p>
<p>5 <J>И паки иного посла: и того убиша: и многи ины, овы убо биюще, овы же убивающе.</J></p>
<p>6 <J>Еще убо единаго сына име возлюбленнаго своего, посла и того к ним последи, глаголя, яко усрамятся сына моего.</J></p>
<p>7 <J>Они же тяжателе реша к себе, яко сей есть наследник: приидите, убием его, и наше будет наследствие.</J></p>
<p>8 <J>И емше его убиша и извергоша его вон из винограда.</J></p>
<p>9 <J>Что убо сотворит господь винограда? Приидет и погубит тяжатели и даст виноград инем.</J></p>
<p>10 <J>Ни писания ли сего чли есте: камень, егоже не в ряду сотвориша зиждущии, сей бысть во главу угла:</J></p>
<p>11 <J>от Господа бысть сие, и есть дивно во очию нашею?</J></p>
<p>12 И искаху его яти, и убояшася народа: разумеша бо, яко к ним притчу рече: и оставльше его отидоша.</p>
<p>13 И послаша к нему некия от фарисей и иродиан, да его обольстят словом.</p>
<p>14 Они же пришедше глаголаша ему: учителю, вемы, яко истинен еси и не радиши ни о комже: не зриши бо на лице человеков, но воистинну пути Божию учиши: достоит ли кинсон кесареви дати, или ни? дамы ли, или не дамы?</p>
<p>15 Он же ведый их лицемерие, рече им: <J>что мя искушаете? принесите ми пенязь, да вижу.</J></p>
<p>16 Они же принесоша. И глагола им: <J>чий образ сий и написание?</J> Они же реша ему: кесарев.</p>
<p>17 И отвещав Иисус рече им: <J>воздадите кесарева кесареви и Божия Богови.</J> И чудишася о нем.</p>
<p>18 И приидоша саддукее к нему, иже глаголют воскресению не быти: и вопросиша его, глаголюще:</p>
<p>19 учителю, моисей написа нам, яко аще кому брат умрет и оставит жену, а чад не оставит: да поймет брат его жену его и воскресит семя брату своему.</p>
<p>20 Седмь братий бе: и первый поят жену и умирая не остави семене:</p>
<p>21 и вторый поят ю и умре, и ни той остави семене: и третий такожде:</p>
<p>22 и пояша ю седмь и не оставиша семене: последи же всех умре и жена.</p>
<p>23 В воскресение убо, егда воскреснут, которому их будет жена: седмь бо имеша ю жену.</p>
<p>24 И отвещав Иисус рече им: <J>не сего ли ради прельщаетеся, не ведуще писания, ни силы Божия?</J></p>
<p>25 <J>егда бо из мертвых воскреснут, ни женятся, ни посягают, но суть яко ангели на небесех:</J></p>
<p>26 <J>о мертвых же, яко востают, несте ли чли в книгах моисеовых, при купине яко рече ему Бог, глаголя: аз Бог авраамов и Бог исааков и Бог иаковль?</J></p>
<p>27 <J>несть Бог мертвых, но Бог живых: вы убо много прельщаетеся.</J></p>
<p>28 И приступль един от книжник, слышав их стязающихся и видев, яко добре отвеща им, вопроси его: кая есть первая всех заповедий?</p>
<p>29 Иисус же отвеща ему: <J>яко первейши всех заповедий: слыши, израилю, Господь Бог ваш Господь един есть:</J></p>
<p>30 <J>и возлюбиши Господа Бога твоего всем сердцем твоим, и всею душею твоею, и всем умом твоим, и всею крепостию твоею: сия есть первая заповедь.</J></p>
<p>31 <J>И вторая подобна ей: возлюбиши ближняго своего яко сам себе. Болшая сею ина заповедь несть.</J></p>
<p>32 И рече ему книжник: добре, учителю, воистинну рекл еси, яко един есть Бог, и несть ин разве его:</p>
<p>33 и еже любити его всем сердцем, и всем разумом, и всею душею, и всею крепостию: и еже любити ближняго яко себе, боле есть всех всесожжений и жертв.</p>
<p>34 Иисус же видев, яко смысленно отвеща, рече ему: <J>не далече еси от Царствия Божия.</J> И никтоже смеяше ктому его вопросити.</p>
<p>35 И отвещав Иисус глаголаше, учя в церкви: <J>како глаголют книжницы, яко Христос Сын есть давидов?</J></p>
<p>36 <J>Той бо давид рече Духом святым: глагола Господь Господеви моему: седи о десную мене, дондеже положу враги твоя подножие ногама твоима.</J></p>
<p>37 Сам убо давид глаголет его Господа: <J>и откуду Сын ему есть?</J> И мног народ послушаше его в сладость.</p>
<p>38 И глаголаше им во учении своем: <J>блюдитеся от книжник, хотящих во одеяниих ходити, и целования на торжищих,</J></p>
<p>39 <J>и преждеседания на сонмищих, и первовозлежания на вечерях:</J></p>
<p>40 <J>поядающе домы вдовиц и непщеванием надолзе молящеся, сии приимут лишшее осуждение.</J></p>
<p>41 И сед Иисус прямо сокровищному хранилищу, зряше, како народ мещет медь в сокровищное хранилище. И мнози богатии вметаху многа.</p>
<p>42 И пришедши едина вдовица убога, вверже лепте две, еже есть кодрант.</p>
<p>43 И призвав ученики своя, рече им: <J>аминь глаголю вам, яко вдовица сия убогая множае всех вверже вметающих в сокровищное хранилище:</J></p>
<p>44 <J>вси бо от избытка своего ввергоша: сия же от лишения своего вся, елика имеяше, вверже, все житие свое.</J></p>
<h4>13</h4>
<p>1 И исходящу ему от церкве, глагола ему един от ученик его: учителю, виждь, каково камение и какова здания.</p>
<p>2 И отвещав Иисус рече ему: <J>видиши ли сия великая здания? не имать остати зде камень на камени, иже не разорится.</J></p>
<p>3 И седящу ему на горе елеонстей прямо церкве, вопрошаху его единаго петр и иаков, и иоанн и андрей:</p>
<p>4 рцы нам, когда сия будут? и кое (будет) знамение, егда имут вся сия скончатися?</p>
<p>5 Иисус же отвещав им, начат глаголати: <J>блюдитеся, да не кто вас прельстит.</J></p>
<p>6 <J>Мнози бо приидут во имя мое, глаголюще, яко аз есмь: и многи прельстят.</J></p>
<p>7 <J>Егда же услышите брани и слышания бранем, не ужасайтеся: подобает бо быти: но не у кончина.</J></p>
<p>8 <J>Востанет бо язык на язык, и царство на царство: и будут труси по местом, и будут глади и мятежи. Начало болезнем сия.</J></p>
<p>9 <J>Блюдитеся же вы сами: предадят бо вы в сонмища, и на соборищих биени будете: и пред воеводы и цари ведени будете мене ради, во свидетелство им.</J></p>
<p>10 <J>И во всех языцех подобает прежде проповедатися Евангелию.</J></p>
<p>11 <J>Егда же поведут вы предающе, не прежде пецытеся, что возглаголете, ни поучайтеся: но еже аще дастся вам в той час, се глаголите: не вы бо будете глаголющии, но Дух святый.</J></p>
<p>12 <J>Предаст же брат брата на смерть, и отец чадо: и востанут чада на родители и убиют их.</J></p>
<p>13 <J>И будете ненавидими всеми имене моего ради: претерпевый же до конца, той спасен будет.</J></p>
<p>14 <J>Егда же узрите мерзость запустения, реченную даниилом пророком, стоящу, идеже не подобает: чтый да разумеет: тогда сущии во иудеи да бежат на горы:</J></p>
<p>15 <J>и иже на крове, да не слазит в дом, ни да внидет взяти чесо от дому своего:</J></p>
<p>16 <J>и иже на селе сый, да не возвратится вспять взяти ризу свою.</J></p>
<p>17 <J>Горе же непраздным и доящым в тыя дни.</J></p>
<p>18 <J>Молитеся же, да не будет бегство ваше в зиме.</J></p>
<p>19 <J>Будут бо дние тии скорбь, якова не бысть такова от начала создания, еже созда Бог, доныне, и не будет.</J></p>
<p>20 <J>И аще не бы Господь прекратил дний, не бы убо спаслася всяка плоть: но избранных ради, ихже избра, прекратит дни.</J></p>
<p>21 <J>Тогда аще кто речет вам: се, зде Христос, или: се, онде: не имите веры.</J></p>
<p>22 <J>Востанут бо лжехристи и лжепророцы и дадят знамения и чудеса, еже прельстити, аще возможно, и избранныя.</J></p>
<p>23 <J>Вы же блюдитеся: се, прежде рех вам вся.</J></p>
<p>24 <J>Но в тыя дни, по скорби той, солнце померкнет, и луна не даст света своего,</J></p>
<p>25 <J>и звезды будут с небесе спадающя, и силы, яже на небесех, подвижутся.</J></p>
<p>26 <J>И тогда узрят Сына Человеческаго грядуща на облацех с силою и славою многою.</J></p>
<p>27 <J>И тогда послет ангелы своя и соберет избранныя своя от четырех ветр, от конца земли до конца неба.</J></p>
<p>28 <J>От смоковницы же научитеся притчи: егда уже ветвие ея будет младо и изращает листвие, ведите, яко близ есть жатва:</J></p>
<p>29 <J>тако и вы, егда сия видите бывающа, ведите, яко близ есть, при дверех.</J></p>
<p>30 <J>Аминь глаголю вам, яко не имать прейти род сей, дондеже вся сия будут.</J></p>
<p>31 <J>Небо и земля прейдут, словеса же моя не прейдут.</J></p>
<p>32 <J>О дни же том или о часе никтоже весть, ни ангели, иже суть на небесех, ни Сын, токмо Отец.</J></p>
<p>33 <J>Блюдите, бдите и молитеся: не весте бо, когда время будет.</J></p>
<p>34 <J>Якоже человек отходя оставль дом свой, и дав рабом своим власть, и комуждо дело свое, и вратарю повеле, да бдит.</J></p>
<p>35 <J>Бдите убо: не весте бо, когда господь дому приидет, вечер, или полунощи, или в петлоглашение, или утро:</J></p>
<p>36 <J>да не пришед внезапу, обрящет вы спящя.</J></p>
<p>37 <J>А яже вам глаголю, всем глаголю: бдите.</J></p>
<h4>14</h4>
<p>1 Бе же пасха и опресноцы по двою днию: и искаху архиерее и книжницы, како его лестию емше убиют:</p>
<p>2 глаголаху же: (но) не в праздник, еда како молва будет людска.</p>
<p>3 И сущу ему в вифании, в дому симона прокаженнаго, возлежащу ему, прииде жена, имущи алавастр мира нарднаго пистикиа многоценна: и сокрушши алавастр, возливаше ему на главу.</p>
<p>4 Бяху же нецыи негодующе в себе и глаголюще: почто гибель сия мирная бысть?</p>
<p>5 можаше бо сие продано быти вящше триех сот пенязь и датися нищым. И прещаху ей.</p>
<p>6 Иисус же рече: <J>оставите ю: что ей труды даете? добро дело содела о мне.</J></p>
<p>7 <J>Всегда бо нищыя имате с собою, и егда хощете, можете им добро творити: мене же не всегда имате.</J></p>
<p>8 <J>Еже име сия, сотвори: предвари помазати мое тело на погребение.</J></p>
<p>9 <J>Аминь глаголю вам: идеже аще проповестся Евангелие сие во всем мире, и еже сотвори сия, глаголано будет в память ея.</J></p>
<p>10 И иуда искариотский, един от обоюнадесяте, иде ко архиереем, да предаст его им.</p>
<p>11 Они же слышавше возрадовашася и обещаша ему сребреники дати. И искаше, како его в удобно время предаст.</p>
<p>12 И в первый день опреснок, егда пасху жряху, глаголаша ему ученицы его: где хощеши, шедше уготоваем, да яси пасху?</p>
<p>13 И посла два от ученик своих и глагола има: <J>идита во град: и срящет вас человек в скудельнице воду нося: по нем идита,</J></p>
<p>14 <J>и идеже аще внидет, рцыта господину дому, яко учитель глаголет: где есть виталница, идеже пасху со ученики моими снем?</J></p>
<p>15 <J>и той вама покажет горницу велию, постлану, готову: ту уготовайта нам.</J></p>
<p>16 И изыдоста ученика его, и приидоста во град, и обретоста, якоже рече има: и уготоваста пасху.</p>
<p>17 И вечеру бывшу прииде со обеманадесяте.</p>
<p>18 И возлежащым им и ядущым, рече Иисус: <J>аминь глаголю вам, яко един от вас предаст мя, ядый со мною.</J></p>
<p>19 Они же начаша скорбети и глаголати ему един по единому: еда аз? И другий: еда аз?</p>
<p>20 Он же отвещав рече им: <J>един от обоюнадесяте, омочивый со мною в солило.</J></p>
<p>21 <J>Сын убо Человеческий идет, якоже есть писано о нем: горе же человеку тому, имже Сын Человеческий предастся: добрее было бы ему, аще не бы родился человек той.</J></p>
<p>22 И ядущым им, приемь Иисус хлеб, (и) благословив, преломи и даде им, и рече: приимите, ядите: <J>сие есть тело мое.</J></p>
<p>23 И приим чашу, хвалу воздав, даде им: и пиша от нея вси.</p>
<p>24 И рече им: <J>сия есть кровь моя новаго завета, за многи изливаема:</J></p>
<p>25 <J>аминь глаголю вам, яко ктому не имам пити от плода лознаго до дне того, егда е пию ново во Царствии Божии.</J></p>
<p>26 И воспевше изыдоша в гору елеонскую.</p>
<p>27 И глагола им Иисус, яко вси соблазнитеся о мне в нощь сию: <J>писано бо есть: поражу пастыря, и разыдутся овцы.</J></p>
<p>28 <J>Но потом, егда воскресну, варяю вы в галилеи.</J></p>
<p>29 Петр же рече ему: аще и вси соблазнятся, но не аз.</p>
<p>30 И глагола ему Иисус: <J>аминь глаголю тебе, яко ты днесь в нощь сию, прежде даже вторицею петель не возгласит, трикраты отвержешися мене.</J></p>
<p>31 Он же множае глаголаше паче: аще (же) ми есть с тобою и умрети, не отвергуся тебе. Такожде и вси глаголаху.</p>
<p>32 И приидоша в весь, ейже имя гефсиманиа: и глагола учеником своим: <J>седите зде, дондеже шед помолюся.</J></p>
<p>33 И поят петра и иакова и иоанна с собою: и начат ужасатися и тужити.</p>
<p>34 И глагола им: <J>прискорбна есть душа моя до смерти: будите зде и бдите.</J></p>
<p>35 И прешед мало, паде на земли и моляшеся, да, аще возможно есть, мимо идет от него час:</p>
<p>36 и глаголаше: <J>авва Отче, вся возможна тебе: мимо неси от мене чашу сию: но не еже аз хощу, но еже ты.</J></p>
<p>37 И прииде, и обрете их спящих, и глагола петрови: <J>симоне, спиши ли? не возмогл еси единаго часа побдети?</J></p>
<p>38 <J>бдите и молитеся, да не внидете в напасть: дух убо бодр, плоть же немощна.</J></p>
<p>39 И паки шед помолися, тожде слово рек.</p>
<p>40 И возвращься обрете я паки спящя: бяху бо очеса им тяготна: и не ведяху, что быша ему отвещали.</p>
<p>41 И прииде третицею и глагола им: <J>спите прочее и почивайте: приспе конец, прииде час: се, предается Сын Человеческий в руки грешником:</J></p>
<p>42 <J>востаните, идем: се, предаяй мя приближися.</J></p>
<p>43 И абие, еще ему глаголющу, прииде иуда, един сый от обоюнадесяте, и с ним народ мног со оружием и дрекольми, от архиерей и книжник и старец.</p>
<p>44 Даде же предаяй его знамение им, глаголя: егоже аще лобжу, той есть: имите его и ведите (его) сохранно.</p>
<p>45 И пришед, абие приступль к нему, глагола (ему): равви, равви. И облобыза его.</p>
<p>46 Они же возложиша руце свои на него и яша его.</p>
<p>47 Един же некто от стоящих извлек нож, удари раба архиереова и уреза ему ухо.</p>
<p>48 И отвещав Иисус рече им: <J>яко на разбойника ли изыдосте со оружием и дрекольми яти мя?</J></p>
<p>49 <J>по вся дни бех при вас в церкви учя, и не ясте мене: но да сбудется писание.</J></p>
<p>50 И оставльше его, вси бежаша.</p>
<p>51 И един некто юноша иде по нем, одеян в плащаницу по нагу: и яша того юношу.</p>
<p>52 Он же оставль плащаницу, наг бежа от них.</p>
<p>53 И ведоша Иисуса ко архиерею: и снидошася к нему вси архиерее и книжницы и старцы.</p>
<p>54 И петр издалеча вслед его иде до внутрь во двор архиереов: и бе седя со слугами и греяся при свещи.</p>
<p>55 Архиерее же и весь сонм искаху на Иисуса свидетелства, да умертвят его: и не обретаху.</p>
<p>56 Мнози бо лжесвидетелствоваху на него, и равна свидетелства не бяху.</p>
<p>57 И нецыи воставше лжесвидетелствоваху на него, глаголюще:</p>
<p>58 яко мы слышахом его глаголюща, яко аз <J>разорю церковь сию рукотвореную и треми денми ину нерукотворену созижду.</J></p>
<p>59 И ни тако равно бе свидетелство их.</p>
<p>60 И востав архиерей посреде, вопроси Иисуса, глаголя: не отвещаваеши ли ничесоже? что сии на тя свидетелствуют?</p>
<p>61 Он же молчаше и ничтоже отвещаваше. Паки архиерей вопроси его и глагола ему: ты ли еси Христос, Сын благословеннаго?</p>
<p>62 Иисус же рече: <J>аз есмь: и узрите Сына Человеческаго о десную седяща силы и грядуща со облаки небесными.</J></p>
<p>63 Архиерей же растерзав ризы своя, глагола: что еще требуем свидетелей?</p>
<p>64 слышасте хулу: что вам мнится? Они же вси осудиша его быти повинна смерти.</p>
<p>65 И начаша нецыи плювати нань, и прикрывати лице его, и мучити его, и глаголати ему: прорцы. И слуги по ланитома его бияху.</p>
<p>66 И сущу петрови во дворе низу, прииде едина от рабынь архиереовых,</p>
<p>67 и видевши петра греющася, воззревши на него, глагола: и ты с назарянином Иисусом был еси.</p>
<p>68 Он же отвержеся, глаголя: не вем, ниже знаю, что ты глаголеши. И изыде вон на преддворие: и алектор возгласи.</p>
<p>69 И рабыня видевши его паки, начат глаголати предстоящым, яко сей от них есть.</p>
<p>70 Он же паки отметашеся. И помале паки предстоящии глаголаху петрови: воистинну от них еси: ибо галилеанин еси, и беседа твоя подобится.</p>
<p>71 Он же нача ротитися и клятися, яко не вем Человека сего, егоже вы глаголете.</p>
<p>72 И второе алектор возгласи. И помяну петр глаголгол, егоже рече ему Иисус, яко <J>прежде даже петель не возгласит двакраты, отвержешися мене трикраты.</J> И начен плакашеся.</p>
<h4>15</h4>
<p>1 И абие наутрие совет сотвориша архиерее со старцы и книжники, и весь сонм, связавше Иисуса ведоша и предаша (его) пилату.</p>
<p>2 И вопроси его пилат: ты ли еси Царь иудейский? Он же отвещав рече ему: <J>ты глаголеши.</J></p>
<p>3 И глаголаху на него архиерее много.</p>
<p>4 Пилат же паки вопроси его, глаголя: не отвещаваеши ли ничтоже? виждь, колика на тя свидетелствуют.</p>
<p>5 Иисус же ктому ничтоже отвеща, яко дивитися пилату.</p>
<p>6 На (всяк) же праздник отпущаше им единаго связня, егоже прошаху.</p>
<p>7 Бе же нарицаемый варавва со сковники своими связан, иже в кове убийство сотвориша.</p>
<p>8 И возопив народ нача просити, якоже всегда творяше им.</p>
<p>9 Пилат же отвеща им, глаголя: хощете ли, пущу вам Царя иудейска?</p>
<p>10 Ведяше бо, яко зависти ради предаша его архиерее.</p>
<p>11 Архиерее же помануша народу, да паче варавву пустит им.</p>
<p>12 Пилат же отвещав паки рече им: что убо хощете сотворю, егоже глаголете Царя иудейска?</p>
<p>13 Они же паки возопиша (глаголюще): пропни его.</p>
<p>14 Пилат же глаголаше им: что бо зло сотвори? Они же излиха вопияху: пропни его.</p>
<p>15 Пилат же хотя народу хотение сотворити, пусти им варавву: и предаде Иисуса, бив, да пропнут его.</p>
<p>16 Воини же ведоша его внутрь двора, еже есть претор: и созваша всю спиру,</p>
<p>17 и облекоша его в препряду, и возложиша на него сплетше тернов венец,</p>
<p>18 и начаша целовати его (и глаголати): радуйся, Царю иудейский.</p>
<p>19 И бияху его по главе тростию, и плюваху на него, и прегибающе колена покланяхуся ему.</p>
<p>20 И егда поругашася ему, совлекоша с него препряду и облекоша его в ризы своя: и изведоша его, да пропнут его.</p>
<p>21 И задеша мимоходящу некоему симону киринею, грядущу с села, отцу александрову и руфову, да возмет крест его.</p>
<p>22 И приведоша его на голгофу место, еже есть сказаемо лобное место.</p>
<p>23 И даяху ему пити есмирнисмено вино: он же не прият.</p>
<p>24 И распеншии его разделиша ризы его, метающе жребий о них, кто что возмет.</p>
<p>25 Бе же час третий, и распяша его.</p>
<p>26 И бе написание вины его написано: Царь иудейск.</p>
<p>27 И с ним распяша два разбойника, единаго о десную и единаго о шуюю его.</p>
<p>28 И сбыстся писание, еже глаголет: и со беззаконными вменися.</p>
<p>29 И мимоходящии хуляху его, покивающе главами своими и глаголюще: уа, разоряяй церковь и треми денми созидаяй,</p>
<p>30 спасися сам и сниди со креста.</p>
<p>31 Такожде и архиерее ругающеся, друг ко другу с книжники глаголаху: ины спасе, себе ли не может спасти?</p>
<p>32 Христос, Царь израилев, да снидет ныне со креста, да видим и веру имем ему. И распятая с ним поношаста ему.</p>
<p>33 Бывшу же часу шестому, тма бысть по всей земли до часа девятаго.</p>
<p>34 И в час девятый возопи Иисус гласом велиим, глаголя: <J>елои, елои, лама савахфани?</J> еже есть сказаемо: <J>Боже мой, Боже мой, почто мя оставил еси?</J></p>
<p>35 И нецыи от предстоящих слышавше, глаголаху: се, илию гласит.</p>
<p>36 Тек же един, и наполнив губу оцта, и возложь на трость, напаяше его, глаголя: оставите, да видим, аще приидет илиа сняти его.</p>
<p>37 Иисус же пущь глас велий, издше.</p>
<p>38 И завеса церковная раздрася на двое, свыше до низу.</p>
<p>39 Видев же сотник стояй прямо ему, яко тако возопив издше, рече: воистинну Человек сей Сын бе Божий.</p>
<p>40 Бяху же и жены издалеча зрящя, в нихже бе мариа магдалина, и мариа иакова малаго и иосии мати, и саломиа,</p>
<p>41 яже, и егда бе в галилеи, хождаху по нем и служаху ему: и ины многия, яже взыдоша с ним во Иерусалим.</p>
<p>42 И уже позде бывшу, понеже бе пяток, еже есть к субботе,</p>
<p>43 прииде иосиф, иже от аримафеа, благообразен советник, иже и той бе чая Царствия Божия, дерзнув вниде к пилату, и проси телесе Иисусова.</p>
<p>44 Пилат же дивися, аще уже умре: и призвав сотника, вопроси его: аще уже умре?</p>
<p>45 И уведев от сотника, даде тело иосифови.</p>
<p>46 И купив плащаницу и снемь его, обвит плащаницею: и положи его во гроб, иже бе изсечен от камене: и привали камень над двери гроба.</p>
<p>47 Мариа же магдалина и мариа иосиева зрясте, где его полагаху.</p>
<h4>16</h4>
<p>1 И минувшей субботе, мариа магдалина и мариа иаковля и саломиа купиша ароматы, да пришедшя помажут Иисуса.</p>
<p>2 И зело заутра во едину от суббот приидоша на гроб, возсиявшу солнцу,</p>
<p>3 и глаголаху к себе: кто отвалит нам камень от дверий гроба?</p>
<p>4 И воззревшя видеша, яко отвален бе камень: бе бо велий зело.</p>
<p>5 И вшедшя во гроб, видеша юношу седяща в десных, одеяна во одежду белу: и ужасошася.</p>
<p>6 Он же глагола им: не ужасайтеся: Иисуса ищете назарянина распятаго: воста, несть зде: се, место, идеже положиша его:</p>
<p>7 но идите, рцыте учеником его и петрови, яко варяет вы в галилеи: тамо его видите, якоже рече вам.</p>
<p>8 И изшедшя бежаша от гроба: имяше же их трепет и ужас: и ни комуже ничтоже реша: бояхубося.</p>
<p>9 воскрес же (Иисус) заутра в первую субботу, явися прежде марии магдалини, из неяже изгна седмь бесов.</p>
<p>10 Она (же) шедши возвести с ним бывшым, плачущымся и рыдающым:</p>
<p>11 и они слышавше, яко жив есть и виден бысть от нея, не яша веры.</p>
<p>12 По сих же двема от них грядущема явися инем образом, идущема на село.</p>
<p>13 И та шедша возвестиста прочым: и ни тема веры яша.</p>
<p>14 Последи (же) возлежащым им единомунадесяте явися, и поноси неверствию их и жестосердию, яко видевшым его воставша не яша веры.</p>
<p>15 И рече им: <J>шедше в мир весь, проповедите Евангелие всей твари.</J></p>
<p>16 <J>Иже веру имет и крестится, спасен будет: а иже не имет веры, осужден будет.</J></p>
<p>17 <J>Знамения же веровавшым сия последуют: именем моим бесы ижденут: языки возглаголют новы:</J></p>
<p>18 <J>змия возмут: аще и что смертно испиют, не вредит их: на недужныя руки возложат, и здрави будут.</J></p>
<p>19 Господь же убо, по глаголголании (его) к ним, вознесеся на небо и седе о десную Бога.</p>
<p>20 Они же изшедше проповедаша всюду, Господу поспешствующу и слово утверждающу последствующими знаменьми. Аминь.</p>
