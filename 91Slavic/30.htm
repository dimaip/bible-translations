<h4>1</h4>
<p>И воззва Господь Моисеа, и рече ему из скинии свидения, глаголя:</p>
<p>глаголи сыном израилевым, и речеши к ним: человек от вас аще принесет дары Господу, от скотов и от говяд и от овец да принесете дары вашя:</p>
<p>аще всесожжение дар его, от говяд мужеск пол непорочен принесет, пред двери скинии свидения да принесет е приятно пред Господем,</p>
<p>и да возложит руку на главу приношения, приятно ему, умилостивити о нем:</p>
<p>и да заколют телца пред Господем: и да принесут сынове аароновы жерцы кровь, и да пролиют кровь на олтарь окрест, иже у дверий скинии свидения,</p>
<p>и одравше всесожжение, да раздробят е на уды,</p>
<p>и да возложат сынове аарони жерцы огнь на олтарь, и да вскладут дрова на огнь:</p>
<p>и да вскладут сынове аарони жерцы раздробленая, и главу, и тук на дрова сущая на огни яже на олтари,</p>
<p>утробу же и ноги да измыют водою: и да возложит жрец вся на олтарь: приношение есть жертва, воня благоухания Господу.</p>
<p>Аще же от овец дар свой Господви (принесет) от агнец и от козлищ во всесожжение, мужеск пол непорочен да принесет и,</p>
<p>и да возложит руку на главу его, и да заколют е в стране олтаря к северу пред Господем: и да пролиют сынове аарони жерцы кровь его на олтарь окрест:</p>
<p>и да раздробят его на уды, и главу, и тук его, и да вскладут я жерцы на дрова сущая на огни яже на олтари,</p>
<p>и утробу и ноги измыют водою: и принесет жрец вся, и да возложит на олтарь: приношение есть жертва, воня благоухания Господу.</p>
<p>Аще же от птиц приношение принесет дар свой Господу, и принесет от горлиц или от голубов дар свой,</p>
<p>и да принесет и жрец ко олтарю, и да отторгнет главу его, и да возложит жрец на олтарь и исцедит кровь у стояла олтаря:</p>
<p>и да отлучит гортань с перием, и извергнет ю от олтаря на восток на место пепела:</p>
<p>и да изломит его от крил, и да не разделит: и да возложит е жрец на олтарь на дрова, яже на огни: приношение есть жертва, воня благоухания Господу:</p>
<h4>2</h4>
<p>Аще же душа принесет дар жертву Господу, мука пшенична да будет дар его, и да возлиет на ню елей, и возложит на ню ливан: жертва есть:</p>
<p>и да принесет ю к сыном аароним жерцем, и возмет от нея полну горсть муки пшеничны с елеем и весь ливан ея, и да возложит жрец память ея на олтарь: жертва воня благоухания Господу:</p>
<p>и останок от жертвы аарону и сыном его: святое святых от жертв Господних.</p>
<p>Аще же принесет дар жертву печену в пещи от муки пшеничны, хлебы пресны спряжены с елеем и опресноки помазаны елеем.</p>
<p>Аще же жертва от сковрады дар твой, мука пшенична смешена со елеем, пресна да будут:</p>
<p>и да разломиши я на укрухи, и возлиеши на на елей: жертва есть Господу.</p>
<p>Аще же жертву от огнища дар твой, мука пшенична с елеем да сотворена будет:</p>
<p>и принесет жертву, юже аще сотворит от сих Господу, и да принесет к жерцу:</p>
<p>и приступив ко олтарю, да отимет жрец от жертвы память ея, и да возложит жрец на олтарь: приношение воня благовония Господу:</p>
<p>останок же от жертвы аарону и сыном его: святая святых от приношений Господу.</p>
<p>Всяку жертву, юже аще приносите Господу, не сотворите квасну: всяк бо квас и всяк мед да не принесете от него, еже приносити Господу дар.</p>
<p>От начатков да принесете я Господу: на олтарь же да не вознесутся в воню благовония Господу.</p>
<p>И всяк дар жертвы вашея солию да осолится: да не отставите соли завета Господня от жертв ваших, во всяком даре вашем да принесете Господу Богу вашему соль.</p>
<p>Аще же принесеши жертву от начатков жит Господу, новы спряжены зелены класы истлачены Господу, и принесеши жертву от начатков жит:</p>
<p>и да возлиеши на ню елей, и да возложиши на ню ливан: жертва есть:</p>
<p>и да вознесет жрец память ея от спряженых с елеем, и весь ливан ея: принос есть Господу.</p>
<h4>3</h4>
<p>Аще же жертва спасения дар его Господу, аще убо от говяд е принесет, аще мужеск пол или женск, непорочен да принесет и пред Господа:</p>
<p>и возложит руце свои на главу дара, и да заколет и пред Господем у дверий скинии свидения: и да возлиют сынове аарони жерцы кровь на олтарь всесожжений окрест,</p>
<p>и да принесут от жертвы спасения принос Господу, тук покрывающий утробу, и весь тук иже на утробе,</p>
<p>и обе почки, и тук иже на них и иже на стегнах, и препонку, яже на печени, с почками отимет:</p>
<p>и да вознесут я сынове аарони жерцы, на олтарь во всесожжения на дрова сущая на огни, яже на олтари: принос воня благовония Господу.</p>
<p>Аще же от овец дар его жертва спасения Господу, мужеск пол или женск, непорочен да принесет,</p>
<p>Аше агнца принесет дар свой, да приведет его пред Господа,</p>
<p>и да возложит руку на главу дара своего, и да заколет его у дверий скинии свидения: и да пролиют сынове аарони жерцы кровь на олтарь окрест,</p>
<p>и да принесет от жертвы спасения принос Господу, тук и чресла чиста с лядвиями да отлучит и: и весь тук покрывающий утробу, и весь тук иже на утробе,</p>
<p>и обе почки, и тук иже на них, иже на стегнах: и препонку, яже на печени, с почками отемь,</p>
<p>да вознесет жрец на олтарь: воня благоухания, принос Господви.</p>
<p>Аще же от козлов дар его Господу, да принесет пред Господа:</p>
<p>и возложит руце на главу его, и да заколют е пред Господем у дверий скинии свидения: и да пролиют сынове аарони жерцы кровь на олтарь около:</p>
<p>и да вознесет от него принос Господу тук покрывающий утробу, и весь тук иже на утробе,</p>
<p>и обе почки, и весь тук, иже на них, иже на стегнах, и препонку, яже на печени, с почками отлучит:</p>
<p>и да вознесет жрец на олтарь, принос воня благовония Господу: весь тук Господу.</p>
<p>Законное в веки в роды вашя, во всяком обитании вашем: всякаго тука и всякия крове да не ясте.</p>
<h4>4</h4>
<p>И рече Господь к моисею, глаголя.</p>
<p>рцы к сыном израилевым, глаголя: душа аще согрешит пред Господем не хотящи от всех повелений Господних, ихже не леть есть творити, и сотворит едино что от них:</p>
<p>аше убо архиерей помазанный согрешит, во еже людем согрешити, и да приведет о гресе своем, имже согрешил, телца от говяд непорочна Господви от гресе:</p>
<p>и да приведет телца к дверем скинии свидения пред Господа, и да возложит руку свою на главу телца пред Господем, и да заколет телца пред Господем:</p>
<p>и взем жрец помазанный совершен руками от крове телца, и да внесет ю в скинию свидения,</p>
<p>и да омочит жрец перст в крови, и да покропит от крове седмижды перстом пред Господем, у завесы святыни:</p>
<p>и да возложит жрец от крове телчи на роги олтаря фимиама сложения иже пред Господем, иже есть в скинии свидения, и всю кровь телчу да излиет у стояла олтаря всесожжений, иже есть у дверий скинии свидения,</p>
<p>и весь тук телца, иже от гресе, да отимет от него, тук покрывающий утробу, и весь тук иже на утробе,</p>
<p>и обе почки, и тук иже на них, иже есть на стегнах, и препонку, яже на печени, с почками отимет е,</p>
<p>якоже отемлется оное от телца жертвы спасения, и да вознесет жрец на олтарь приношения:</p>
<p>и кожу телчу, и всю его плоть со главою, и с крайними частми, и со утробою, и с мотылы:</p>
<p>и да изнесут всего телца вне полка на место чисто, идеже изсыпают пепел, и да сожгут его на дровах огнем: на месте изсыпания пепела да сожжен будет.</p>
<p>Аще же весь сонм сынов израилевых согрешит не хотящь, и утаится глагол от лица сонма, и сотворят едину от всех заповедий Господних, еяже не леть есть творити, и согрешат,</p>
<p>и увестся им грех, имже согрешиша в нем: и да приведет сонм телца от волов непорочна от гресе, и приведет и пред двери скинии свидения:</p>
<p>и да возложат старцы сонма руки своя на главу телца пред Господем, и да заколют телца пред Господем,</p>
<p>и да внесет жрец помазанный от крове телчи в скинию свидения,</p>
<p>и да омочит жрец перст свой в крови телчи, и да покропит седмижды пред Господем, пред завесою святыни:</p>
<p>и от крове да возложит жрец на роги олтаря фимиамов сложения, иже есть пред Господем, иже есть в скинии свидения: и всю кровь да излиет у стояла олтаря приношений, иже есть у дверий скинии свидения,</p>
<p>и весь тук его да возмет от него, и вознесет на олтарь:</p>
<p>и сотворит телцу сему, якоже сотвори телцу, иже о гресе, тако сотворится: и да помолится от них жрец, и оставится им грех:</p>
<p>и да изнесут телца всего вне полка, и да сожгут телца, якоже сожгоша телца перваго: грех (бо) сонма есть.</p>
<p>Аще же князь согрешит, и сотворит едину от всех заповедий Господа Бога своего, не хотя, иже не леть есть творити, и согрешит, и преступит,</p>
<p>и увестся ему грех, имже согреши в нем: да принесет дар свой козла от коз мужеск пол непорочен греха ради,</p>
<p>и возложит руку свою на главу козла: и да заколют его на месте, идеже закалают всесожжения пред Господем: о гресе (бо) есть:</p>
<p>и да возложит жрец от крове, яже от гресе, перстом на роги олтаря всесожжений, и всю кровь его да излиет у стояла олтаря всесожжений,</p>
<p>и весь тук его вознесет на олтарь, якоже тук жертвы спасения: и да помолится о нем жрец греха ради его, и оставится ему.</p>
<p>Аще же душа едина согрешит не хотящи от людий земли, внегда сотворити едину от всех заповедий Господних, еже не леть есть творити, и согрешит,</p>
<p>и увестся ему грех, имже согреши в нем, и да принесется дар свой козу от коз женск пол непорочну, да принесет греха ради, имже согреши:</p>
<p>и да возложит руку свою на главу греха своего: и заколют козу, яже греха ради, на месте, идеже закалают всесожжения:</p>
<p>и да возмет жрец от крове ея перстом, и да возложит на роги олтаря всесожжений, и всю кровь ея излиет у стояла олтаря:</p>
<p>и весь тук да отимет, якоже отемлется тука от жертвы спасения, и да вознесет жрец на олтарь в воню благовония Господу: и да помолится жрец о нем, и оставится ему.</p>
<p>Аше же овцу принесет дар свой греха ради, женск пол непорочен да принесет ю:</p>
<p>и да возложит руку свою на главу яже о гресе, и да заколют ю греха ради на месте, на немже закалают всесожжения (на месте святе):</p>
<p>и взем жрец от крове, яже о гресе, перстом своим, да возложит на роги олтаря всесожжения: и всю кровь ея да излиет у стояла олтаря всесожжения,</p>
<p>и весь тук ея да отимет, якоже отемлется тук овцы от жертвы спасения: и да возложит его жрец на олтарь на всесожжение Господне: и да помолится за него жрец о гресе, имже согреши, и оставится ему.</p>
<h4>5</h4>
<p>Аще же душа согрешит, и услышит глас клятвы, и сей свидетель или виде или сведа, аще не возвестит, приимет грех.</p>
<p>Душа она, яже аще прикоснется ко всякой вещи нечистей, или мертвечине, или звероядине нечистей, или мертвечинам гнусностей нечистых, или мертвечинам скотов нечистых, и мертвечине гад нечистых, и забыв их осквернится:</p>
<p>или прикоснется нечистоте человечи, от всякия нечистоты его, ейже прикоснувся осквернится, и забудет, посем же увесть, повинен будет греху.</p>
<p>Душа беззаконная, аще обещает устнама своима зле или добре сотворити, по всем, елика изречет человек с клятвою, и утаится его пред очесы, и сей увесть, и согрешит едино что от сих,</p>
<p>и исповесть грех, имже согреши противу себе:</p>
<p>и да принесет Господу о гресе, имже согреши, женск пол, от овец агницу, или козу от коз греха ради: и да помолится о нем жрец греха ради его, имже согреши, и оставится ему грех.</p>
<p>Аще же не может рука его доволства имети на овцу, да принесет греха ради своего, имже согреши, две горлицы, или два птенца голубина Господу, един греха ради и един во всесожжение:</p>
<p>и принесет я к жерцу, и приведет жрец еже за грех прежде, и да отторгнет жрец главу его созади, но да не отлучит:</p>
<p>и да покропит от крове, яже за грех, на стену олтаря, останок же крове да исцедит на стояло олтаря: о гресе бо есть:</p>
<p>и вторым да сотворит всесожжение, якоже подобает, и да помолится от нем жрец греха ради его, имже согреши, и оставится ему.</p>
<p>Аще же не обрящет рука его супруга горлиц, или двух птенцев голубиных, и принесет дар свой за грех, десятую часть меры ефимуки пшеничны за грех: да не возлиет на ню елеа, ниже да возложит на ню ливана, понеже о гресе есть:</p>
<p>и да принесет ю к жерцу, и взем жрец о нея полну горсть в память его, возложит на жертвенник всесожжения Господня: о гресе (бо) есть:</p>
<p>и да помолится о нем жрец греха ради его, имже согреши отединаго сих, и оставится ему: останок же будет жерцу, якоже жертва муки пшеничны.</p>
<p>И рече Господь к моисею, глаголя:</p>
<p>душа яже аще забудет забвением, и согрешит не хотящи от святынь Господних, и да принесет о преступлении своем Господу овна непорочна от овец, емуже цена сребра сиклев, по сиклю святых, о немже согреши:</p>
<p>и еже согреши от святых, да отдаст е, и пятую часть приложит нань, и даст е жерцу: и жрец да помолится о нем овнов преступления его, и оставится ему.</p>
<p>И душа яже аше согрешит, и сотворит едину от всех заповедий Господних, ихже не леть есть творити, и не уведе, и согрешит, и приимет грех свой,</p>
<p>и да принесет овна непорочна от овец, ценою сребра греха ради, к жерцу и да помолится о нем жрец, о неведении его, егоже не веде, и сам не ведяще, и оставится ему:</p>
<p>согреши бо согрешением пред Господем.</p>
<h4>6</h4>
<p>И рече Господь к моисею, глаголя:</p>
<p>душа яже аще согрешит, и презрев презрит заповеди Господня, и солжет к другу о вдании, или о общине, или о хищении, или преобиде чим ближняго,</p>
<p>или обрете погубленое, и солжет о нем, и кленется в неправду о единем от всех, яже аще сотворит человек яко согрешити в них:</p>
<p>и будет егда согрешит и преступит, и отдаст похищеное, еже похити, или обиду, еюже преобиде, или вдание, еже вдано бысть ему, или погибшее, еже обрете:</p>
<p>от всякия вещи, еяже ради кляся в неправду, и да отдаст самое то истое, и пятую часть свою приложит ктому: егоже есть, тому да отдаст, в оньже день обличится:</p>
<p>и о преступлении своем да принесет Господу овна от овец непорочна, ценою в немже прегреши:</p>
<p>и да помолится жрец о нем пред Господем, и оставится ему за едино от всех, яже сотвори и преступи в нем.</p>
<p>И рече Господь к моисею, глаголя:</p>
<p>заповеждь аарону и сыном его, глаголя: сей закон всесожжения: сие всесожжение на горении его на олтари всю нощь до заутра, и огнь олтаря да горит на нем, и не угасает:</p>
<p>и да облечется жрец в срачицу льняну, и надраги льняны да возвлечет на тело свое, и да изнесет принос, егоже аще изжжет огнь всесожжения от олтаря, и да поставит близ олтаря:</p>
<p>и да совлечет ризы своя, и да облечется в ризы ины, и да изнесет принос вне полка на место чисто:</p>
<p>и огнь на олтари да горит на нем и не угасает: и да возжжет на нем жрец дрова по вся утра, и да возкладет нань всесожжение, и да возложит нань тук спасения:</p>
<p>и огнь всегда да горит на олтари, не угасает:</p>
<p>сей закон жертвы, юже принесут сынове аарони жерцы пред Господем, прямо олтаря:</p>
<p>и да возмет от него (жрец) горсть муки пшеничны жертвенныя с елеем ея и со всем ливаном ея, сущими на жертве: и да вознесет на олтарь принос в воню благовония, в память ея Господу:</p>
<p>оставшееся же от нея снест аарон и сынове его: пресна да снедятся в месте святе, в притворе скинии свидения да снедят я:</p>
<p>да не испечется квасна: часть сию дах им от приносов Господних: святая святых суть, якоже еже о гресе, и якоже еже о преступлении:</p>
<p>всяк мужеск пол жреческ да снедят ю: законно вечно в роды вашя от принос Господних: всяк, иже аще прикоснется им, освятится.</p>
<p>И рече Господь к моисею, глаголя:</p>
<p>сей дар аарону и сыном его, егоже принесут Господу в день, в оньже аще помажеши его: десятую часть меры ефи муки пшеничны в жертву всегда, пол ея заутра и пол ея в вечер:</p>
<p>на сковраде в елеи да сотворится, спряжену да принесет ю витую жертву от укрухов, жертву в воню благовония Господу:</p>
<p>жрец помазанный, иже вместо его от сынов его, да сотворит ю: законно вечно, все да совершится:</p>
<p>и всяка жертва жреческа всесожженна да будет и да не снестся.</p>
<p>И рече Господь Бог моисею, глаголя:</p>
<p>рцы аарону и сыном его, глаголя: сей закон согрешения: на месте, на немже закалают всесожжения, да закалают яже греха ради пред Господем: святая (бо) святых суть:</p>
<p>жрец приносяй ю да снест ю: в месте святе да снестся, в притворе скинии свидения:</p>
<p>всяк прикасайся мяс ея освятится: и емуже аще воскропится от крове ея на ризу, яже аще воскропится на ню, да исперется на месте святе:</p>
<p>и сосуд глинян, в немже варится, да разбиется: аще же в медян сосуде сварится, да изтрет его, и измыет водою:</p>
<p>всяк мужеск пол в жерцех да снест ю: святая (бо) святых суть Господу:</p>
<p>и вся, яже от гресе аще принесутся от крове их в скинию свидения, ко очищению во святыни, да не снедятся, огнем да сожгутся.</p>
<h4>7</h4>
<p>И сей закон овна иже о преступлении: святая святых суть:</p>
<p>на месте, на немже закалают всесожжение, да заколют овна иже о преступлении пред Господем, и кровь да пролиют на стояла олтаря окрест:</p>
<p>и весь тук его да принесет от него, и чресла, и весь тук покрывающий утробу, и весь тук иже на утробе,</p>
<p>и обе почки, и тук иже на них, иже на стегнах, и препонку, яже на печени, с почками да отимет я:</p>
<p>и вознесет я жрец на олтарь, принос в воню благовония Господу: о преступлении (бо) есть:</p>
<p>всяк мужеск пол от жрец да снест я, на месте святе да снедят я: святая святых суть:</p>
<p>якоже греха ради, тако и преступления ради, закон един их: жрец иже помолится о нем, ему да будет:</p>
<p>и жрец приносяй всесожжение человечо, кожа всесожжения, еже приносит он, ему да будет:</p>
<p>и всяка жертва, яже сотворится в пещи, и всяка, яже сотворится на огнищи, или на сковраде, жерцу, иже приносит ю, тому да будет:</p>
<p>и всяка жертва спряжена с елеем, и яже не спряжена, всем сыном аароним комуждо равно да будет.</p>
<p>Сей закон жертвы спасения, юже принесут Господу:</p>
<p>аще убо похваления ради принесет ю, и принесет на жертву хваления хлебы от муки пшеничны пряжены в елеи, и опресноки помазаны елеем, и муку пшеничну смешену с елеем:</p>
<p>с хлебы квасными да принесет дар свой на жертву хваления спасителнаго:</p>
<p>и да принесет един от всех даров своих участие Господу: жерцу возливающему кровь жертвы спасения, тому да будет:</p>
<p>и мяса жертвы хваления спасителнаго тому да будут, и в оньже день принесутся, да снедятся: да не оставят от него на утрие:</p>
<p>и аще обет будет, или вольный пожрет дар свой, в оньже аще день жертву свою принесет, да снестся, и на утрие:</p>
<p>и оставшееся от мяс жертвы до дне третияго на огни да сожжется:</p>
<p>аще же ядый снест от мяс в день третий, не приимется приносящему ю, ниже вменится ему: осквернение есть: душа же, яже аще снест от них, грех приимет:</p>
<p>и мяса, яже аще прикоснутся всякому нечисту, да не снедятся, на огни да сожгутся: всяк чистый да снест мяса:</p>
<p>душа же, яже аще снест от мяс жертвы спасения, яже есть Господу, и нечистота его на нем, погибнет душа она от людий своих:</p>
<p>всякой вещи нечистей, или от нечистоты человечи или от четвероногих нечистых, или всякой мерзости нечистей, и снест от мяс жертвы спасения, яже есть Господня, погибнет душа та от людий своих.</p>
<p>И рече Господь к моисею, глаголя:</p>
<p>рцы сыном израилевым, глаголя: всякаго тука говяжа и овча и козия да не снесте:</p>
<p>и тук мертвечинен и звероядный да сотворится на всяко дело, в ядении же да не снестся:</p>
<p>всяк ядый тук от скотов, от нихже принесет дар Господу, погибнет душа та от людий своих:</p>
<p>всякия крове да не снесте во всех селениих ваших и от скотов и от птиц:</p>
<p>всяка душа, яже аще снест кровь, погибнет душа та от людий своих.</p>
<p>И рече Господь к моисею, глаголя:</p>
<p>и сыном израилевым речеши, глаголя: приносяй жертву спасения Господу да принесет дар свой Господу, и от жертвы спасения:</p>
<p>руце его да принесут принос Господу: тук иже на грудех, и препонку печени да принесет я, якоже возложити дар пред Господа:</p>
<p>и да вознесет жрец тук иже на грудех, на олтарь, и груди да будут аарону и сыном его,</p>
<p>и рамо десное да дастся участие жерцу от жертв спасения вашего:</p>
<p>приносящему кровь спасения и тук от сынов аароновых, тому да будет рамо десное во участие:</p>
<p>грудь бо возложения и рамо участия взях от сынов израилевых от жертв спасения вашего, и дах я аарону жерцу и сыном его, законно вечно от сынов израилевых.</p>
<p>Сие помазание аароне и помазание сынов его от приносов Господних, в оньже день приведе я жрети Господу:</p>
<p>якоже заповеда Господь дати им, в оньже день помаза я от сынов израилевых: законно вечно в роды их.</p>
<p>Сей закон всесожжений и жертвы, и о гресе и о преступлении, и совершении и жертве спасения:</p>
<p>якоже заповеда Господь моисею на горе синайстей, в оньже день заповеда сыном израилевым приносити дары своя пред Господа, в пустыни синайстей.</p>
<h4>8</h4>
<p>И рече Господь к моисею, глаголя:</p>
<p>поими аарона и сыны его, и ризы его, и елей помазания, и телца иже за грех, и два овна, и кошницу опресноков,</p>
<p>и весь сонм собери пред двери скинии свидения.</p>
<p>И сотвори моисей, якоже повеле ему Господь: и собра сонм пред двери скинии свидения.</p>
<p>И рече моисей к сонму: сие есть слово, еже завеща Господь сотворити.</p>
<p>И приведе моисей аарона и сыны его и измы я водою:</p>
<p>и облече его в срачицу, и опояса его поясом, и облече его в исподнюю ризу, и возвлече нань верхнюю ризу:</p>
<p>и опояса его по устроению ефуда, и стисне его им: и возложи нань слово, и возложи на слово явление и истину:</p>
<p>и возложи увясло на главу его, и возложи на увясло против лица его дщицу златую освященную святую, якоже повеле Господь моисею.</p>
<p>И взя моисей от елеа помазания,</p>
<p>и воскропи от него на олтарь седмижды, и помаза олтарь и освяти его и вся сосуды его, и умывалницу и стояло ея, и освяти я, и помаза скинию и вся сосуды ея, и освяти ю,</p>
<p>и возлия моисей от елеа помазания на главу аароню, и помаза его, и освяти его.</p>
<p>И приведе моисей сыны аарони, и облече я в срачицы, и опояса я поясы, и возложи на ня клобуки, якоже повеле Господь моисею.</p>
<p>И приведе моисей телца иже за грех, и возложи аарон и сынове его руки на главу телца иже за грех,</p>
<p>и закла его ю взя моисей от крове, и возложи на роги олтаря окрест перстом, и очисти олтарь: и кровь пролия на стояло олтаря, и освяти его, еже молитися у него.</p>
<p>И взя моисей весь тук иже на утробе, и препонку яже на печени, и обе почки, и тук иже на них, и вознесе моисей на олтарь:</p>
<p>телца же и кожу его, и мяса его и мотылы его, сожже я огнем вне полка, якоже повеле Господь моисею.</p>
<p>И приведе моисей овна иже во всесожжение, и возложи аарон и сынове его руки своя на главу овню.</p>
<p>И закла моисей овна, и пролия моисей кровь на олтарь окрест:</p>
<p>овна же раздроби на уды его, и вознесе моисей главу и уды и тук, и утробу и ноги измы водою:</p>
<p>и вознесе моисей всего овна на олтарь: всесожжение есть в воню благовония: принос есть Господу, якоже заповеда Господь моисею.</p>
<p>И приведе моисей овна втораго, овна совершения: и возложи аарон и сынове его руки своя на главу овню,</p>
<p>и закла его: и взя моисей от крове его, и возложи на край уха аароня деснаго, и на край руки его десныя, и на край ноги его десныя.</p>
<p>И приведе моисей сыны аарони, и возложи моисей от крове на край ушес их десных, и на край рук их десных, и на край ног их десных: и пролия моисей кровь на олтарь окрест:</p>
<p>и взя моисей тук и чресла, и тук иже на утробе, и препонку печени, и обе почки, и тук иже на них, и рамо десное,</p>
<p>и от кошницы совершения, яже есть пред Господем, и взя хлеб един пресный, и хлеб елеен един, и опреснок един, и возложи на тук, и рамо десное:</p>
<p>и возложи вся на руце аарони и на руце сынов его, и вознесе я участие пред Господа.</p>
<p>И взя моисей от рук их и вознесе на олтарь на всесожжение совершения, еже есть воня благоухания: принос есть Господу.</p>
<p>И взем моисей грудь, отлучи ю возложение пред Господем от овна совершения: и бысть моисею в масть, якоже заповеда Господь моисею.</p>
<p>И взя моисей от елеа помазания и от крове яже на олтари, и воскропи на аарона и на ризы его, и на сыны его и на ризы сынов его с ним: и освяти аарона и ризы его, и сыны его и ризы сынов его с ним.</p>
<p>И рече моисей аарону и сыном его: сварите мяса во дворе скинии свидения на месте святе, и тамо да снесте я, и хлебы иже в кошнице совершения, якоже заповедано бысть мне глаголя: аарон и сынове его да снедят я:</p>
<p>и останок мяс и хлебов на огни да сожжете:</p>
<p>и из дверий скинии свидения да не изыдете седмь дний, дондеже день скончается, день совершения вашего: в седмь бо дний совершит руки вашя:</p>
<p>якоже сотвори в день сей, в оньже заповеда Господь сотворити, яко молитися о вас:</p>
<p>и у дверий скинии свидения седите седмь дний, день и нощь, и сохраните повеления Господня, да не умрете: тако бо заповеда мне Господь Бог.</p>
<p>И сотвори аарон и сынове его вся словеса, яже завеща Господь моисею.</p>
<h4>9</h4>
<p>И бысть в день осмый, призва моисей аарона и сыны его и старцы израилевы,</p>
<p>и рече моисей ко аарону: возми себе телца от говяд греха ради и овна на всесожжение, непорочны, и принеси я пред Господа:</p>
<p>и старцем израилевым речеши, глаголя: возмите козла от коз единаго от гресе, и овна, и телца и агнца единолетна, в приношение, непорочны:</p>
<p>и телца от говяд, и овна на жертву спасения пред Господа, и муку пшеничну спряжену с елеем: зане днесь Господь явится в вас.</p>
<p>И взяша, якоже заповеда моисей пред скиниею свидения: и прииде весь сонм, и сташа пред Господем.</p>
<p>И рече моисей: сие слово, еже рече Господь, сотворите, и явится в вас слава Господня.</p>
<p>И рече моисей аарону: приступи ко олтарю и сотвори еже греха ради твоего, и всесожжение твое, и помолися о себе и о доме твоем: и сотвори дары людския, и помолися о них, якоже заповеда Господь моисею.</p>
<p>И приступи аарон ко олтарю, и закла телца, иже греха ради его.</p>
<p>И принесоша сынове аарони кровь к нему: и омочи перст свой в кровь, и возложи на роги олтаря, и кровь излия у стояла олтаря:</p>
<p>и тук, и обе почки, и препонку печени, яже греха ради, возложи на олтарь, якоже заповеда Господь моисею:</p>
<p>мяса же и кожу сожже на огни вне полка,</p>
<p>и закла всесожжение. И принесоша сынове аарони кровь к нему: и пролия на олтарь окрест.</p>
<p>И всесожжение принесоша к нему по удам: сия и главу возложи на олтарь,</p>
<p>и измы утробу и ноги водою, и возложи во всесожжение на олтарь.</p>
<p>И принесе дар людский: и взя козла, иже греха ради людска, и закла его, и очисти его, якоже и перваго,</p>
<p>и принесе всесожжение, и сотвори е, якоже достоит.</p>
<p>И принесе жертву, и наполни руце от нея, и возложи на олтарь кроме всесожжения утренняго,</p>
<p>и закла телца и овна жертвы спасения людска. И принесоша сынове аарони кровь к нему: и пролия на олтарь окрест.</p>
<p>И тук телчий, и овняя чресла, и тук покрывающий утробу, и обе почки, и тук иже на них, и препонку печени:</p>
<p>и возложи туки на груди, и вознесе туки на олтарь:</p>
<p>и груди и рамо десное отя аарон участие пред Господем, якоже повеле Господь моисею.</p>
<p>И воздвиг аарон руце к людем, благослови я: и сниде сотворив приношение греха ради, и всесожжение, и яже о спасении.</p>
<p>И вниде моисей и аарон в скинию свидения, и изшедше благословиста вся люди. И явися слава Господня всем людем:</p>
<p>и изыде огнь от Господа, и пояде яже на олтари, и всесожжения и туки. И видеша вси людие, и ужасошася, и падоша на лице.</p>
<h4>10</h4>
<p>И вземше два сына аароня, надав и авиуд, кийждо свою кадилницу, вложиста в ня огнь и возложиста нань фимиам, и принесоста пред Господа огнь чуждь, егоже не повеле има Господь.</p>
<p>И изыде огнь от Господа, и пояде я, и умроста пред Господем.</p>
<p>И рече моисей ко аарону: сие есть, еже рече Господь, глаголя: в приближающихся мне освящуся и во всем сонме прославлюся. И умилися аарон.</p>
<p>И призва моисей мисаила и елисафана, сыны озиилевы, сыны брата отца аароня, и рече им: приступите и возмите братий своих от лица святых вне полка.</p>
<p>И приступиша, и взяша их в ризах их, (и изнесоша) вне полка, якоже рече моисей.</p>
<p>И рече моисей ко аарону и елеазару и ифамару, сыном его оставшымся: глав ваших не открывайте и риз ваших не раздирайте, да не умрете, и на весь сонм будет гнев: кратия же вашя весь дом израилев да плачутся запаления, имже запалишася от Господа:</p>
<p>и из дверий скинии свидения не исходите, да не умрете: елей бо помазания, иже от Господа, на вас есть. И сотвориша по словеси моисеову.</p>
<p>И рече Господь ко аарону, глаголя:</p>
<p>вина и сикера не пийте, ты и сынове твои с тобою, егда входите в скинию свидения, или приступающым вам ко олтарю, да не умрете: (и будет сие) законно вечно в роды вашя:</p>
<p>Отлучити между вещми святыми и между сквернавыми, и между нечистыми и между чистыми,</p>
<p>и устроити сыном израилевым вся законная, яже глагола Господь к ним рукою моисеовою.</p>
<p>И рече моисей ко аарону, и елеазару и фамару, сыном, его оставшымся: возмите жертву оставшуюся от приносов Господних и ядите опресноки у олтаря: яко святая святых суть:</p>
<p>и ядите я на месте святе: законно бо тебе есть, и законно сыном твоим, сие от приносов Господних: сице бо ми заповеда Господь:</p>
<p>и груди участия и рамо участия ядите на месте святе ты и сынове твои, и дом твой с тобою: законно бо тебе, и законно сыном твоим дадеся от жертв спасении сынов израилевых:</p>
<p>рамо участия и груди участия в приносех тучных да принесут, участие еже приносити пред Господа: и да будет тебе и сыном твоим и дщерем твоим с тобою законно вечно, якоже повеле Господь моисею.</p>
<p>И козла, иже греха ради, взыскуя взыска моисей: и сей сожжен бяше. И разгневася моисей на елеазара и ифамара, сыны аарони оставльшыяся, глаголя:</p>
<p>почто не снедосте на месте святе, еже греха ради, яко святая святых суть, сие даде вам ясти, да отимете грех сонма и помолитеся о них пред Господем:</p>
<p>не внесеся бо от крове его в святое: пред лицем внутрь да ясте е на месте святе, якоже повеле мне Господь.</p>
<p>И рече аарон к моисею, глаголя: аще днесь принесоша яже греха ради своего и всесожжения своего пред Господа, и случишася мне сицевая, и снем, яже греха ради, днесь, еда угодно будет Господу?</p>
<p>И слыша моисей, и угодно ему бысть.</p>
<h4>11</h4>
<p>И рече Господь к моисею и аарону, глаголя:</p>
<p>рцыте сыном израилевым, глаголюще: сии скоти, ихже имате ясти от всех скотов, иже на земли:</p>
<p>всяк скот раздвояющь копыто и пазнокти имеющь на двое, и отрыгаяй жвание в скотех, сия да ясте:</p>
<p>токмо от сих да не снесте от отрыгающих жвание и от раздвояющих копыта и делящих пазнокти: велблюда, яко сей износит жвание, но пазноктей не делит на двое, нечист сей вам:</p>
<p>и хирогриля, яко износит жвание, а пазноктей не делит, нечист сей вам:</p>
<p>и заяца, иже отрыгает жвание, но пазноктей не делит на двое, нечист сей вам:</p>
<p>и свинии, яко делит пазнокти на двое и копыто раздвояет, но не отрыгает жвания, нечиста сия вам:</p>
<p>от мяс их да не ясте и мертвечине их да не прикасаетеся, нечиста сия вам.</p>
<p>И сия да ясте от всех, яже в водах: вся, имже суть перия и чешуя в водах, и в морях и в езерах, сия да ясте:</p>
<p>и всем, имже несть перие ни чешуи в водах, и в морях и в езерах, от всех, яже износят воды, и всяка душа живущая в воде, скверна есть, и скверна да будут вам:</p>
<p>от мяс их да не ядите и мертвечины их гнушайтеся:</p>
<p>и вся, имже несть перия и чешуи, иже в водах, скверна сия суть вам.</p>
<p>И сих гнушайтеся от птиц, и да не ясте их, гнусни суть: орла и грифа и морскаго орла,</p>
<p>и неясыти и иктина и подобных сим:</p>
<p>и струфа и совы, и сухолапля и подобных им:</p>
<p>и всякаго врана и подобных ему: и ястреба и подобных ему:</p>
<p>и врана нощнаго и лилика и ивина,</p>
<p>и порфириона и пелекана и лебедя,</p>
<p>и еродиа и харадриона и подобных ему: и вдода и нощнаго нетопыря.</p>
<p>И вся гады птичия, иже ходят на четырех, мерзость есть вам:</p>
<p>но сия да ясте от всех гад птичных, иже ходят четвероножны, иже имут голени выше плесну своею, скакати ими по земли:</p>
<p>и сия да ясте от сих: вруха и подобная ему, и аттака и подобная ему, офиомаха и еже подобно к нему, и акриду и подобная ей:</p>
<p>и всяк гад от птиц, имже суть четыри ноги, мерзость есть вам, и в сих да не осквернитеся:</p>
<p>всяк прикасаяйся мертвечине их нечист будет до вечера:</p>
<p>и всяк вземляй мертвечину их да измыет ризы своя и нечист будет до вечера.</p>
<p>Во всех скотех, иже раздвояет копыто и пазнокти имеет, а жвания не отрыгает, нечиста да будут вам: всяк прикасаяйся мертвечине их нечист будет даже до вечера:</p>
<p>и всяк иже ходит на лапах, во всех зверех, иже ходят на четырех, нечиста будут вам: всяк прикасаяйся мертвечине их нечист будет до вечера:</p>
<p>и вземляй мертвечину их да исперет ризы своя и нечист будет до вечера: нечиста сия будут вам.</p>
<p>И сия вам нечиста от гад плежущих по земли: ласица и мыш и крокодил земный,</p>
<p>мигали и хамелеон, и халавотис и ящер и кроторыя:</p>
<p>сии нечисти вам от всех гад плежущих по земли: всяк прикасаяйся мертвечине их нечист будет до вечера.</p>
<p>И всяко, в неже аше впадет от них нечто от мертвечины их, нечист будет всяк сосуд древян, или риза, или кожа, или вретище: всякий сосуд, в немже творится дело, в воде погрузится и нечист будет до вечера, и по сих чист будет:</p>
<p>и всяк сосуд глинян, в оньже аще впадет от сих внутрь, елика суть в нем, нечиста будут, и сосуд да разбиется.</p>
<p>И всяка снедь юже ясте, на нюже аще возлиется вода, нечиста будет вам: и всякое питие, еже пиете во всяком сосуде, нечисто будет (вам):</p>
<p>и все, еже аще впадет в не от мертвечины их, нечисто будет: пещи и огнища да сокрушатся, нечиста сия суть и нечиста будут вам.</p>
<p>Кроме источник водных и поток, и собраний водных, будут чисти: а иже прикасается мертвечинам их, нечист будет.</p>
<p>Аще же впадет от мертвечины их на всяко семя семянное, еже сеется, чисто будет:</p>
<p>аще же возлиется вода на всяко семя, и впадет от мертвечины их на не, нечисто будет вам.</p>
<p>Аще же умрет от скота, егоже вам ясти, прикасаяйся мертвечине его, нечист будет до вечера:</p>
<p>и ядый от мертвечин сих да исперет ризы своя и нечист будет до вечера: и вземляй мертвечину их да измыет ризы своя и измыется водою, и нечист будет до вечера.</p>
<p>И всяк гад плежущий по земли мерзость вам есть сие, да не снестся.</p>
<p>И всяко ходящее на чреве, и всяко ходящее на четырех всегда, и (всяко) многоножное во всех гадех, иже плежут по земли, да не снесте е, яко мерзость вам есть:</p>
<p>и да не омерзите душ ваших во всех гадех плежущих по земли, и да не осквернитеся ими, и да не будете нечисти в них,</p>
<p>яко аз есмь Господь Бог ваш: и да освятитеся и будете святи, яко свят есмь аз Господь Бог ваш: и да не оскверните душ ваших во всех гадех движущихся по земли,</p>
<p>яко аз есмь Господь, изведый вас из земли египетския, да буду вам Бог, и будете святи, яко свят есмь аз Господь.</p>
<p>Сей закон о скотех и о птицах, и всякой души движущейся в водах и всякой души пресмыкающейся по земли,</p>
<p>разлучити между нечистыми и между чистыми, и научити сыны израилевы между оживляющими ядомая и между оживляющими не ядомая.</p>
<h4>12</h4>
<p>И рече Господь к моисею, глаголя:</p>
<p>глаголи сыном израилевым и речеши к ним, глаголя: жена, яже аще зачнет и родит мужеск пол, нечиста будет седмь дний: по днем (естественнаго) разлучения скверны ея, нечиста будет:</p>
<p>и в день осмый да обрежет плоть конечную его:</p>
<p>и сидети будет тридесять и три дни в крови нечистей своей: всякой вещи святей да не прикоснется и в святилище да не внидет, дондеже скончаются дние очищения ея.</p>
<p>Аще же женск пол родит, и нечиста будет четыренадесять дний по (естественней) скверне ея, и шестьдесят и шесть дний сидети будет в крови нечистоты своея.</p>
<p>И егда исполнятся дние очищения ея о сыне ея или дщери, да принесет агнца непорочна единолетна во всесожжение, и птенца голубина или горлицу греха ради, пред двери скинии свидения к жерцу,</p>
<p>и да принесет е пред Господа: и помолится о ней жрец и очистит ю от тока крове ея: сей закон раждающия мужеск пол или женск.</p>
<p>Аще же не обрящет рука ея доволнаго на агнца, и да возмет две горлицы или два птенца голубина, единаго на всесожжение и другаго греха ради: и помолится о ней жрец, и очистится.</p>
<h4>13</h4>
<p>И рече Господь к моисею и аарону, глаголя:</p>
<p>человеку емуже аще будет на кожи плоти его струп знамения или блеск, и будет на кожи плоти его язва прокажения, да приведется ко аарону жерцу или ко единому от сынов его жерцов:</p>
<p>и узрит жрец язву на кожи плоти его, и влас в язве изменится в бело, и взор язвы умален от кожи плоти его, язва проказы есть: и узрит жрец, и осквернит его.</p>
<p>Аще же и блеск бел будет на кожи плотней его, и не менший будет взор его от кожи, и влас его не изменися во влас бел, и той есть темен, и отлучит жрец язву на седмь дний:</p>
<p>и узрит жрец язву в день седмый, и се, язва пребывает пред ним, и не изменися язва на кожи, и отлучит его жрец на другия седмь дний:</p>
<p>и узрит его жрец в седмый день вторицею, и се, язва потемне, и не изменися язва на кожи, и очистит его жрец: знамение бо есть: и измыв ризы своя, чист будет.</p>
<p>Аще же изменяющееся изменится знамение на кожи, повнегда видети его жерцу еже очистити его, и явится второе жерцу: и узрит его жрец, и се, изменися знамение в кожи,</p>
<p>и да осквернит его жрец: проказа бо есть.</p>
<p>И язва прокажения аще будет на человеце, и приидет к жерцу:</p>
<p>и узрит жрец, и се, струп бел на кожи, и сей изменил влас бел, и от здравыя плоти живыя в струпе:</p>
<p>проказа ветха есть на кожи плоти его, и осквернит его жрец и отлучит его, яко нечист есть.</p>
<p>Аще же процветая процветет проказа на кожи, и покрыет прокажение всю кожу язвою, от главы да ногу его, по всему взору жерцову:</p>
<p>и узрит жрец, и се, покрыло прокажение всю кожу плоти его, да очистит жрец язву: яко вся изменися в бело, чист есть.</p>
<p>И в оньже день аще явится на нем плоть жива, осквернится:</p>
<p>и узрит жрец плоть здраву, и осквернит его плоть здрава, яко нечиста есть, прокажение есть.</p>
<p>Аще же составится плоть здрава, и изменится в бело, и приидет к жерцу:</p>
<p>и узрит жрец, и се, изменися язва в бело, и очистит жрец язву, чист есть.</p>
<p>И тело аще будет на кожи его болячка гнойна, и исцелеет,</p>
<p>и будет на месте болячки струп бел, или блеск белеющься или рдящься, и явится жерцу:</p>
<p>и узрит жрец, и се, взор нижае кожи, и влас его изменися в бело, и осквернит его жрец, яко блеск прокажения есть, на болячке процвете.</p>
<p>Аще же увидит жрец, и се, несть в нем влас бел, и не нижае есть от кожи плотския, и сей есть темен, и отлучит его жрец на седмь дний.</p>
<p>Аще ли разсыпанием разсыплется по кожи, и осквернит его жрец, блеск прокажения есть, на болячке процвете.</p>
<p>Аще ли на месте своем пребывает блеск и не разсыпается, струп болячки есть, и очистит его жрец.</p>
<p>И плоть аще будет на кожи его жжение огнено, и будет на кожи его исцелевшее от жжения блещащееся бело или червлено или пробелующееся:</p>
<p>и узрит его жрец, и се, пременися влас бел в блещащийся, и взор ему нижае от кожи, прокажение есть, во жжении процвете, и осквернит его жрец, язва прокажения есть.</p>
<p>Аще же увидит его жрец, и се, несть на блещащемся влас бел, и не нижае есть от кожи, само же темно, и отлучит его жрец на седмь дний:</p>
<p>и узрит его жрец в день седмый, и аще разсыпанием разсыплется по кожи, и осквернит его жрец: язва прокажения есть, бо гной процвете.</p>
<p>Аще же на месте пребудет блещание и не разсыплется по кожи, сие же темно есть, струп сожжения есть, да очистит его жрец: образ бо сожжения есть.</p>
<p>Мужу же или жене, аще будет на них язва прокажения на главе или на браде,</p>
<p>и узрит жрец язву, и се, обличие ея глубочае кожи, в нейже влас желтуяся тонок, и осквернит его жрец: вред есть, прокажение главы или прокажение брады есть.</p>
<p>И аще увидит жрец язву вреда, и се, не будет обличие нижае кожи, и влас желтуяся не будет в нем, да отлучит жрец язву вреда на седмь дний:</p>
<p>и узрит жрец язву в день седмый, и се, не разсыпася вред, и влас желтуяся несть в нем, и обличие вреда несть нижае кожи:</p>
<p>и острижет кожу, вред же да не острижется, и отлучит жрец вред на седмь дний второе:</p>
<p>и узрит жрец вред в день седмый, и се, не разсыпася вред по кожи по острижении его, и обличие вреда несть нижае кожи, и очистит его жрец, и измыв ризы, чист будет.</p>
<p>Аще же разсыпанием разсыплется вред по кожи по очищении его:</p>
<p>и узрит его жрец, и се, не разсыпася вред по кожи, да не присетит жрец о власе желтеющемся, яко нечист есть.</p>
<p>Аще же пред ним будет на месте вред, и влас черн явится в нем, исцеле вред, чист есть, и очистит его жрец.</p>
<p>Мужу же или жене, аще будут на кожи плоти его блещания блещащая белеющаяся:</p>
<p>и увидит жрец, и се, на кожи плоти его блещания и блещащая белеющаяся, лишай есть, процвете на кожи плоти его, чист есть.</p>
<p>Аще же кому облезе глава, плешив есть, чист есть:</p>
<p>аще же спреди облезе глава, взлыс есть, чист есть:</p>
<p>аще же будет на плеши его или на взлысине его блеск бел или червленуяся, прокажение процветающее на плеши его или на взлысине его:</p>
<p>и увидит его жрец, и се, обличие блеска бело или червлено на плеши его или на взлысине его, яко обличие прокажения на кожи плоти его:</p>
<p>человек прокажен есть, осквернением осквернит его жрец, на главе его блеск его.</p>
<p>И прокажен, на немже есть язва, ризы его да будут раздраны, и глава его не покровена, и около уст своих да обвиется, и нечист прозовется:</p>
<p>вся дни, в няже будет на нем язва, нечист сый, нечист будет: отлучен да седит, вне полка да будет ему пребывание.</p>
<p>И риза аще будет на ней язва прокажения, на ризе сукняне, или на изгребийней,</p>
<p>или на прядене, или на кроках, или на льнех, или на волне, или на кожи, или на всякой кожи деланей,</p>
<p>и явится язва зелена или червленуяся на кожи, или на ризе, или на пряденех, или на кроках, или на всяком деле кожанем, язва прокажения есть, и покажет жерцу:</p>
<p>и увидит жрец язву, и отлучит жрец язву на седмь дний.</p>
<p>И да увидит жрец язву в день седмый: аще же разсыпася язва по ризе, или по прядене, или по кроках, или по кожи, по всему елика творятся кожы в делании, прокажение исто есть язва, нечист есть:</p>
<p>да сожжет ризу, или прядения, или кроки, или на волне, или на льне, или на всяком сосуде кожане, на немже аще будет язва: понеже прокажение исто есть, на огни да сожжется.</p>
<p>Аще ли узрит жрец, и не разсыплется язва по ризе, или по прядене, или по кроках, или по всякому сосуду кожану:</p>
<p>и повелит жрец, и измыет, на немже будет язва, и да отлучит жрец язву на другия седмь дний:</p>
<p>и увидит жрец по измытии его язву, и аще не изменила язва лица своего, и язва не разсыпася, нечисто есть, на огни да сожжется: утвердися бо на ризе, или на прядене, или на кроках.</p>
<p>И аще увидит жрец, и будет темна язва по испрании ея, да отторгнет е от ризы, или от прядена, или от крок, или от кожи.</p>
<p>И аще явится еще на ризе или на прядене, или на кроках, или на всяком сосуде кожане, прокажение процветающее есть, на огни да сожжется, на немже есть язва.</p>
<p>И риза, или прядено, или кроки, или всяк сосуд кожан, еже исперется, и отступит от него язва, и измыется второе, и чисто будет.</p>
<p>Сей закон язве прокажения ризы сукняны, или изгребийны, или прядены, или куделныя, или всякаго сосуда кожана, во еже очистити е, или осквернити е.</p>
<h4>14</h4>
<p>И рече Господь к моисею, глаголя:</p>
<p>сей закон прокаженному, в оньже день аще очистится, и приведется к жерцу:</p>
<p>и да изыдет жрец вне полка, и узрит жрец, и се, исцеле язва прокажения от прокаженнаго:</p>
<p>и повелит жрец, да возмутся очищенному два птичища жива чиста и древо кедрово, и соскана червленица и иссоп:</p>
<p>и повелит жрец, да заколют птичище едино в сосуд глинян, над водою живою,</p>
<p>и живое птичище да возмет, и древо кедрово и соскану червленицу и иссоп, и да омочит их и птичище живое в крови закланаго птичища над водою живою:</p>
<p>и да воскропит на очистившагося от прокажения седмижды, и чист будет: и да отпустит птичище живое на поле:</p>
<p>и да исперет очистивыйся ризы своя и да острижет вся власы своя и да измыется водою, и чист будет: и по сих да внидет в полк и да пребудет вне дому своего седмь дний.</p>
<p>И будет в день седмый, обриются вси власы его, глава его и брада и брови, и всяк влас его да обриется: и да измыет ризы своя, и да омыется тело его водою, и чист будет.</p>
<p>И в день осмый да возмет два агнца единолетна непорочна и овцу едину единолетну непорочну, и три десятины муки пшеничны на жертву смешаныя с елеем и меру елеа едину:</p>
<p>и да поставит жрец очищаяй человека очищаемаго и сия пред Господем, у дверий скинии свидения:</p>
<p>и возмет жрец агнца единаго и приведет его преступления ради, и чашу елеа, и отлучит я жрец во отлучение пред Господем:</p>
<p>и заколют агнца на месте идеже закалают всесожжения и яже греха ради, на месте святе: есть бо еже греха ради, якоже и преступления ради есть жерцу: святая святых суть:</p>
<p>и возмет жрец от крове яже преступления ради, и возложит жрец на обушие уха очищаемаго деснаго, и на край руки его десныя, и на край ноги его десныя:</p>
<p>и взем жрец от чаши елеа, возлиет на руку левую свою:</p>
<p>и да омочит жрец перст свой десный в елей, иже есть в руце его левей, и да воскропит от елеа перстом седмижды пред Господем:</p>
<p>оставшийся же елей, иже в руце его, да возложит жрец на обушие уха очищаемаго деснаго, и на край руки его десныя, и на край ноги его десныя, на место крове яже преступления ради:</p>
<p>оставшийся же елей, иже в руце жерца, да возложит жрец на главу очищенному: и помолится о нем жрец пред Господем:</p>
<p>и сотворит жрец еже греха ради, и помолится жрец от очищающемся от греха своего: и по сем заколет жрец всесожжение:</p>
<p>и вознесет жрец всесожжение и жертву на олтарь пред Господем, и помолится о нем жрец, и очистится.</p>
<p>Аще же убог есть, и рука его не достигнет, да возмет агнца единолетнаго единаго, в оньже преступил на отлучение, яко помолитися о нем, и десятину муки пшеничны смешаны с елеем в жертву, и чашу елеа едину,</p>
<p>и два горличища, или два птенца голубина, елика обрете рука его, и да будет един греха ради, и другий во всесожжение:</p>
<p>и да принесет я в день осмый, во еже очистити его, к жерцу, пред двери скинии свидения пред Господа:</p>
<p>и взем жрец агнца иже преступления ради, и чашу елеа, возложит я возложение пред Господем,</p>
<p>и заколет агнца иже преступления ради, и возмет жрец от крове яже преступления ради, и возложит на обушие уха очищаемаго деснаго, и на край руки его десныя, и на край ноги его десныя:</p>
<p>и от елеа возлиет жрец на руку свою левую,</p>
<p>и воскропит жрец перстом своим десным от елеа, иже в руце его левей, седмижды пред Господем:</p>
<p>и возложит жрец от елеа сущаго в руце его на обушие уха очищаемаго деснаго, и на краи руки его десныя, и на край ноги его десныя, на месте крове яже преступления ради:</p>
<p>оставшееся же от елеа, еже есть в руце жерца, да возложит на главу очистившемуся: и помолится о нем жрец пред Господем,</p>
<p>и сотворит едину от горлиц, или от птенцев голубиных, якоже обрете рука его,</p>
<p>едину греха ради, и другую во всесожжение с жертвою: и помолится жрец о очищаемем пред Господем.</p>
<p>Сей закон в немже есть язва прокажения, и не обретающему рукою во очищение свое.</p>
<p>И рече Господь к моисею и аарону, глаголя:</p>
<p>егда внидете в землю ханаанску, юже аз даю вам в притяжание, и дам язву прокажения в домех земли притяжанныя вам:</p>
<p>и приидет, егоже дом, и повесть жерцу глаголя: аки язва является в дому моем.</p>
<p>И повелит жрец испразднити сосуды дому, прежде неже внити жерцу видети язву, и да не будут нечиста вся яже в дому. по сих же внидет жрец соглядати дом:</p>
<p>и узрит жрец язву, и се, язва на стенах дому удолия зеленеющаяся или червленеющаяся, и обличие их худее стен:</p>
<p>изшед жрец из дому к дверем дому, и отлучит жрец дом на седмь дний.</p>
<p>И возвратится жрец в седмый день, и узрит дом, и се, разсыпася язва по стенам дому:</p>
<p>и повелит жрец, да изимут камение, на нихже есть язва, и да изнесут е вон из града на место нечисто:</p>
<p>и да постружут извнутри дом окрест, и изсыплют персть состроганую вне града на место нечисто:</p>
<p>и да возмут камение ино острогано, и вложат я вместо камения: и персть ину да возмут, и помажут дом.</p>
<p>Аще же паки найдет язва, и явится в дому но изнесении камения и по острогании дому и по помазании,</p>
<p>и внидет жрец, и узрит аще разсыпася язва в дому, прокажение пребывающее есть в дому, нечист есть:</p>
<p>и разорят дом, и древа его и камение его и всю персть дому изнесут вне града, на место нечисто.</p>
<p>И входяй в дом вся дни, в няже есть отлучен, нечист будет до вечера:</p>
<p>и спяй в дому да исперет ризы своя и нечист будет до вечера: и ядый в дому да исперет ризы своя и нечист будет до вечера.</p>
<p>Аще же пришедый внидет жрец, и увидит: и се, разсыпанием не разсыпася язва в дому но помазании дому, да очистит жрец дом, яко исцеле язва:</p>
<p>и возмет очистити дом, два птичища жива чиста и древо кедрово, и соскану червленицу и иссоп:</p>
<p>и да заколет птичище едино в сосуд глинян над водою живою:</p>
<p>и возмет древо кедрово и соскание червленое, и иссоп и птичище живое, и да омочит е в кровь птичища закланаго над водою живою, и да окропит ими в дому седмижды:</p>
<p>и очистит дом кровию птичищною и водою живою, и птичищем живым и древом кедровым, и иссопом и сосканою червленицею:</p>
<p>И да отпустит птичище живое вне града на поле и помолится о доме, и чист будет.</p>
<p>Сей закон о всякой язве прокажения и вреда,</p>
<p>и прокажения ризы и дому,</p>
<p>и струпа, и знамения, и блещащагося,</p>
<p>и поведати в оньже день нечисто, и в оньже день очистится: сей закон прокажения.</p>
<h4>15</h4>
<p>И рече Господь к моисею и аарону, глаголя:</p>
<p>глаголи сыном израилевым и речеши к ним: мужу, мужу, емуже аще будет излияние от тела его, излияние его нечисто есть.</p>
<p>И сей закон нечистоты его: изливаяй семя из тела своего, от излияния, имже составлено есть тело его излиянием, сия нечистота его в нем: вся дни излияния тела его, имже составлено тело его излиянием его, нечистота его есть:</p>
<p>всяко ложе, на немже аше ляжет изливаяй семя, нечисто есть: и всяк сосуд, на немже аще сядет верху его изливаяй семя, нечист будет:</p>
<p>и человек, иже аще прикоснется ложа его, да исперет ризы своя и да омыет тело свое водою, и нечист будет до вечера:</p>
<p>и седяй на сосуде, на немже аще сядет верху его изливаяй семя, да исперет ризы своя и да омыется водою, и нечист будет до вечера:</p>
<p>и прикоснувыйся к плоти изливающаго семя да исперет ризы своя и да омыется водою, и нечист будет до вечера.</p>
<p>Аще же плюнет изливаяй семя на чистаго, да исперет ризы своя и да измыется водою, и нечист будет до вечера:</p>
<p>и всяко седло ослее, на неже аще всядет верху его изливаяй семя, нечисто будет до вечера:</p>
<p>и всяк прикоснувыйся всем, яже суть под ним, нечист будет до вечера: и вземляй я да исперет ризы своя и омыется водою, и нечист будет до вечера:</p>
<p>и еликим аще коснется изливаяй семя и рук своих не омыет водою, да исперет ризы своя и омыет тело водою, и нечист будет до вечера:</p>
<p>и сосуд глинян, емуже аще прикоснется изливаяй семя, да разбиется: а сосуд древяный да измыется водою, и чист будет.</p>
<p>Аще же очистится изливаяй семя от излияния своего, и изчислит себе седмь дний на очищение свое, и исперет ризы своя и омыет тело свое водою живою, и чист будет:</p>
<p>и в день осмый да возмет себе два горличища или два птенца голубина, и да принесет я пред Господа к дверем скинии свидения, и даст я жерцу:</p>
<p>и сотворит я жрец един греха ради, и другий во всесожжение: и да помолится о нем жрец пред Господем о излиянии его.</p>
<p>И человек, емуже аще изыдет от ложа его семя, и да омыет водою все тело свое, и нечист будет до вечера:</p>
<p>и всяка риза и всяка кожа, на нейже аще будет ложе семенное, да измыется водою, и нечиста будет до вечера.</p>
<p>И аще ляжет муж с женою своею на ложи семене, да измыются водою, и нечисты будут до вечера.</p>
<p>И жена яже аще будет кровь точащи, и будет течение ея в телеси ея, седмь дний да будет в скверне своей: и всяк прикасаяйся ей нечист будет до вечера:</p>
<p>и все, на немже аще седит в течении своем, нечисто будет, и всяко, на неже аще присядет (она), нечисто будет:</p>
<p>и всяк, иже аще прикоснется ложа ея, да исперет ризы своя и да измыет водою тело свое, и нечист будет до вечера:</p>
<p>и всяк прикасаяйся всякому сосуду, на немже аще сядет, да исперет ризы своя и да измыется водою, и нечист будет до вечера:</p>
<p>аще же на ложи ей сущей, или на сосуде, на немже аще сядет (она), егда прикоснется кто ей, нечист будет до вечера.</p>
<p>Аще же кто будет на ложи с нею, и будет нечистота ея на нем, нечист будет седмь дний: и всяко ложе, на немже аще ляжет, нечисто будет.</p>
<p>И жена аще точит течение крове дни многи, не во время скверны ея, аше и течет по осквернении ея, вся дни течения нечистоты ея, якоже дни скверны ея, нечиста будет:</p>
<p>и всяко ложе, на немже аще ляжет вся дни течения ея, по ложи скверны ея будет ей: и всяк сосуд, на немже аще сядет, нечист будет по нечистоте скверны ея:</p>
<p>и всяк прикасаяйся ей нечист будет, да исперет ризы своя и омыет водою тело свое, и нечист будет до вечера.</p>
<p>Аще же очистится от течения своего, да сочтет себе седмь дний, и по сих чиста будет:</p>
<p>и во осмый день да возмет себе два горличища или два птенца голубина, и принесет я к жерцу к дверем скинии свидения,</p>
<p>и да сотворит жрец, един греха ради и другий во всесожжение, и да помолится о ней жрец пред Господем о течении нечистоты ея.</p>
<p>И благоговейны сотворите сыны израилевы от нечистот их: и да не умрут нечистоты ради своея, внегда осквернити им скинию мою яже в них.</p>
<p>Сей закон изливающему семя, и аще кому изыдет из него ложе семенное, якоже осквернитися в нем,</p>
<p>и точащей кровь в скверне своей, и изливающему семя во излиянии своем мужеску полу или женску, и мужу, иже аще поспит со сквернавою.</p>
<h4>16</h4>
<p>И глагола Господь к моисею, по умертвии двух сынов аароних, егда принесоста огнь чуждий пред Господа и скончастася.</p>
<p>И рече Господь к моисею: глаголи аарону, брату твоему, да не входит по вся часы в святое внутрь завесы, пред лице очистилища, еже есть над кивотом свидения, и да не умрет: во облаце бо явлюся над очистилищем:</p>
<p>сице внидет аарон в святое: с телцем от говяд греха ради, и со овном на всесожжение,</p>
<p>и в ризу льняну освящену да облечется, и надраги льняны да будут на теле его, и поясом льняным да опояшется, и клобук льнян да возложит, ризы святы суть: и да омыет водою все тело свое, и да облечется в ня:</p>
<p>и от сонма сынов израилевых да возмет два козла от коз греха ради, и овна единаго во всесожжение,</p>
<p>и да приведет аарон телца, иже греха ради своего, и да помолится о себе и о доме своем,</p>
<p>и да возмет два козла, и поставит я пред Господем у дверий скинии свидения:</p>
<p>и да возложит аарон на оба козла жребия: жребий един Господу и жребий другий отпущению.</p>
<p>И да приведет аарон козла, на немже паде жребий Господу, и да принесет греха ради:</p>
<p>и козла, на немже паде жребий отпущения, да поставит его жива пред Господем, яко помолитися над ним и яко отпустити его во отпущение, и да отпустит его в пустыню: и возмет козел на ся беззакония их в землю непроходиму.</p>
<p>И да приведет аарон телца, иже греха ради своего, и да помолится о себе и о доме своем: и да заколет телца, иже греха ради своего.</p>
<p>И да возмет кадилник полн углия огненна от олтаря, иже пред Господем, и да наполнит руце фимиама сложения чиста, и да принесет внутрь завесы:</p>
<p>и да возложит фимиам на огнь пред Господем, и покрыет дым фимиамный очистилище еже на свидениих, и не умрет.</p>
<p>И да возмет от крове телца, и да воскропит перстом на очистилище на востоки: пред лицем очистилище да воскропит седмижды от крове перстом своим.</p>
<p>И да заколет козла иже греха ради, иже за люди, пред Господем: и да внесет от крове его внутрь завесы, и да сотворит крови его, якоже сотвори крови телчи, и да воскропит кровию его на очистилище прямо очистилищу,</p>
<p>и очистит святое от нечистот сынов израилевых и от неправд их, о всех гресех их: и тако сотворит скинии свидения сотворенней в них посреде нечистоты их.</p>
<p>И всяк человек да не будет в скинии свидения, егда входит молитися во святое, дондеже изыдет: и да помолится о себе и о доме своем и о всем сонме сынов израилевых.</p>
<p>И изыдет ко олтарю, иже есть пред Господем, и помолится на нем, и да возмет от крове телца и от крове козла, и возложит на роги олтаря окрест:</p>
<p>и да воскропит перстом своим нань седмижды от крове, и очистит его и освятит его от нечистот сынов израилевых.</p>
<p>И совершит очищая святое и скинию свидения и олтарь, и от жерцех очистит, и приведет козла живаго:</p>
<p>и да возложит аарон обе руце свои на главу козла живаго, и да исповесть на нем вся беззакония сынов израилевых и вся неправды их и вся грехи их: и возложит я на главу козла живаго, и отпустит рукою человека уготованнаго в пустыню:</p>
<p>и возмет козел на ся неправды их в землю непроходиму: и да отпустит козла в пустыню.</p>
<p>И да внидет аарон в скинию свидения, и да совлечет ризы льняны, в няже оболчен бяше, входящу ему во святое, и положит я тамо:</p>
<p>и омыет тело свое водою на месте святе и да облечется в ризы своя, и изшед да сотворит всесожжение свое и всеплодие людское, и да помолится о себе и о доме своем, и о людех якоже и о жерцех:</p>
<p>и тук иже грехов ради да вознесет на олтарь.</p>
<p>И отпустивый козла отпущенаго во отпущение да исперет ризы своя и да омыет плоть свою водою, и по сих да внидет в полк.</p>
<p>И телца иже греха ради, и козла иже греха ради, ихже кровь внесеся на очищение во святое, да изнесут я вне полка и да сожгут я на огни, и кожы их и мяса их и мотыла их:</p>
<p>сожигаяй же я да исперет ризы своя и да омыет тело свое водою, и по сем да внидет в полк.</p>
<p>И будет сие вам законное вечное: в месяц седмый, в десятый день месяца, покорите душы вашя, и всякаго дела да не сотворите, ни туземец, ни пришлец прилежай в вас:</p>
<p>в той бо день помолится о вас, еже очистити вас от всех грехов ваших пред Господем, и чисти будете:</p>
<p>суббота суббот покой да будет сия вам, и покорите душы вашя, законно вечно.</p>
<p>Помолится жрец, егоже аще помажут и егоже аще совершат руце его, еже жрети ему по отце своем, и да облечется в ризу льняну свою, ризу святу,</p>
<p>и да очистит святое святаго и скинию свидения, и олтарь да очистит, и о жерцех и о всем сонме да помолится.</p>
<p>И будет сие вам законное вечное, еже молитися о сынех израилевых о всех гресех их, единою в лето да сотворится, якоже заповеда Господь моисею.</p>
<h4>17</h4>
<p>И рече Господь к моисею, глаголя:</p>
<p>глаголи аарону и сыном его и ко всем сыном израилевым, и речеши к ним: сие слово еже заповеда Господь, глаголя:</p>
<p>человек человек от сынов израилевых или от пришелец, иже прилежат в вас, иже аще заколет телца или овцу или козу в полце, и иже аще заколет вне полка</p>
<p>и пред двери скинии свидения не принесет, якоже сотворити е во всесожжение или спасение Господу приятно, в воню благовония: и иже аще заколет вне и пред двери скинии свидения не принесет его, яко принести дар Господу пред скинию Господню: и вменится человеку тому кровь: кровь пролиял, да потребится душа она от людий своих:</p>
<p>яко да принесут сынове израилевы жертвы своя, елики аще сии заколют на поли, и да принесут я ко Господу к дверем скинии свидения к жерцу, и пожрут я в жертву спасения Господу.</p>
<p>И да возлиет жрец кровь на олтарь окрест пред Господем у дверий скинии свидения: и да вознесет тук в воню благоухания Господу:</p>
<p>и да не пожрут ктому жертв своих суетным, имже сами блудодействуют вслед их: законное вечное будет вам в роды вашя.</p>
<p>И речеши к ним: человек человек от сынов израилевых или от сынов пришелцов прилежащих в вас, иже аще сотворит всесожжение или жертву,</p>
<p>и к дверем скинии свидения не принесет сотворити е Господви, потребится душа та от людий своих.</p>
<p>И человек человек от сынов израилевых или от пришелец прилежащих в вас, иже аще яст всякую кровь, и утвержу лице мое на душу ядущую кровь, и погублю ю от людий своих:</p>
<p>зане душа всякия плоти кровь его есть, и аз дах ю вам у олтаря умоляти от душах ваших: кровь бо его вместо души умолит.</p>
<p>Сего ради рекох сыном израилевым: всяка душа от вас да не снест крове, и пришлец прилежащий в вас да не снест крове.</p>
<p>И человек человек от сынов израилевых или от пришлец прилежащих в вас, иже аще уловит ловитву зверя или птицу, еже ястся: пролиет кровь ея, и покрыет ю землею:</p>
<p>душа бо всякия плоти кровь его есть. И рекох сыном израилевым: крове всякия плоти да не снесте, яко душа всякия плоти кровь его есть: всяк ядый ю потребится:</p>
<p>и всяка душа яже яст мертвечину или звероядину, от туземец или от пришелец, да исперет ризы своя и да омыет тело водою, и нечист будет до вечера, по сем же чист будет:</p>
<p>аше же не исперет риз своих, ни омыет тела водою, то приимет беззаконие свое.</p>
<h4>18</h4>
<p>И рече Господь к моисею, глаголя:</p>
<p>глаголи сыном израилевым и речеши к ним: аз Господь Бог ваш:</p>
<p>по делом земли египетския, в нейже обитасте, да не сотворите, и по начинанием земли ханаанския, в нюже аз веду вы тамо, не сотворите, и по законом их не ходите:</p>
<p>судбы моя сотворите, и повеления моя сохраните и ходите в них: аз Господь Бог ваш:</p>
<p>и сохраните вся повеления моя и вся судбы моя, и сотворите я: сотворивый та человек жив будет в них: аз Господь Бог ваш.</p>
<p>Человек человек ко всякому ближнему плоти своея да не приступит открыти срамоты: аз Господь.</p>
<p>Срамоты отца твоего и срамоты матере твоея да не открыеши: мати бо твоя есть, да не открыеши срамоты ея.</p>
<p>Срамоты жены отца твоего да не открыеши: срамота отца твоего есть.</p>
<p>Срамоты сестры твоея яже от отца твоего или от матере твоея, в дому рожденныя или вне рожденныя, да не открыеши срамоты их.</p>
<p>Срамоты дщере сына твоего или дщере дщере твоея, да не открыеши срамоты их, яко твоя срамота есть.</p>
<p>Срамоты дщере жены отца твоего да не открыеши, единоотча сестра ти есть, да не открыеши срамоты ея.</p>
<p>Срамоты сестры отца твоего да не открыеши, своя бо отцу твоему есть.</p>
<p>Срамоты сестры матере твоея да не открыеши, своя бо матери твоей есть.</p>
<p>Срамоты брата отца твоего да не открыеши и к жене его да не внидеши, сродник бо ти есть.</p>
<p>Срамоты невестки твоея да не открыеши, жена бо сына твоего есть, да не открыеши срамоты ея.</p>
<p>Срамоты жены брата твоего да не открыеши, срамота брата твоего есть.</p>
<p>Срамоты жены и дщере ея, да не открыеши, дщере сына ея, и дщери дщере ея да не поймеши открыти срамоты их, ближнии бо ти суть, нечестие есть.</p>
<p>Сестру жены твоея да не поймеши в наложницу, открыти срамоту ея пред нею, еще живе сущей ей.</p>
<p>И к жене во отлучении нечистоты ея да не внидеши открыти срамоты ея.</p>
<p>И к жене ближняго твоего да не даси ложа семене твоего, осквернитися с нею.</p>
<p>И от семене твоего да не даси служити молоху, да не оскверниши имене святаго:</p>
<p>И с мужеским полом да не ляжеши женским ложем, мерзость бо есть.</p>
<p>И всякому четвероногому да не даси ложа своего в семенение, осквернитися с ним: и жена да не станет ко всякому четвероногому снитися, гнусно бо есть.</p>
<p>Не оскверняйтеся во всех сих: во всех бо сих осквернишася языцы, ихже аз отжену пред лицем вашим:</p>
<p>и осквернися земля, и воздах неправду им ея ради: и возненавиде земля седящих на ней.</p>
<p>И сохраните вся законы моя и вся повеления моя, и не сотворите от всех гнусностей сих, туземец и прибывший пришлец в вас:</p>
<p>вся бо сия гнусности сотвориша человецы земнии, бывшии прежде вас, и осквернися земля.</p>
<p>И да не вознегодует на вас земля, внегда осквернити вам ю, имже образом вознегодова на языки иже прежде вас:</p>
<p>яко всяк, иже аще сотворит от всех гнусностей сих, потребятся душы творящыя сие от людий своих.</p>
<p>И сохраните повеления моя, яко да не сотворите от всех закон гнусных, иже беша прежде вас: и да не осквернитеся в них, яко аз Господь Бог ваш.</p>
<h4>19</h4>
<p>И рече Господь к моисею, глаголя:</p>
<p>глаголи всему сонму сынов израилевых, и речеши к ним: святи будите, якоже аз свят (есмь) Господь Бог ваш.</p>
<p>Вийждо отца своего и матере своея да боится, и субботы моя сохраните: аз Господь Бог ваш.</p>
<p>Не последуйте идолом, и богов слияных не сотворите себе: аз Господь Бог ваш.</p>
<p>И аще пожрете жертву спасения Господу, приятну вам пожрите:</p>
<p>в оньже день аще пожрете, (в той день) да снестся, и на утрие: и аще останется до третияго дне, на огни да сожжется:</p>
<p>аще же ли ядением сястся в день третий, не жертвенно есть, не приимется:</p>
<p>и иже яст е, грех приимет, яко святая Господня оскверни: и потребятся душы ядущыя от людий своих.</p>
<p>И пожинающым вам жатву земли вашея, да не скончаете жатвы вашея, нивы твоея пожинания: и падающих клас от жатвы твоея да не собереши:</p>
<p>и винограда твоего вторицею да не обереши, ниже грезн винограда твоего да собереши: нищему и пришелцу да оставиши я: аз есмь Господь Бог ваш.</p>
<p>Не украдите, ни солжите, ниже да оклеветает кийждо ближняго.</p>
<p>И не кленитеся именем моим в неправде, и да не оскверните имене святаго Бога вашего: аз Господь Бог ваш.</p>
<p>Да не обидиши ближняго: и да не отимеши, и да не прележит мзда наемника твоего у тебе до утрия.</p>
<p>Зла да не речеши глухому, и пред слепым да не положиши претыкания: и да убоишися Господа Бога твоего: аз Господь Бог ваш.</p>
<p>Не сотворите неправды в суде: да не приимеши лица нищаго, ниже почудишися лицу могущаго: по правде да судиши ближнему твоему.</p>
<p>Да не ходиши лестию во своем языце, и не востанеши на кровь ближняго твоего: аз Господь Бог ваш.</p>
<p>Да не возненавидиши брата твоего во уме твоем, обличением да обличиши ближняго твоего: и не приимеши ради его греха.</p>
<p>И да не отмщает рука твоя, и да не враждуеши на сыны людий своих, и возлюбиши ближняго своего яко сам себе: аз Господь Бог ваш.</p>
<p>Закон мой сохраните: и скота твоего да не смесиши со скотом инаго рода, и винограда твоего да не насадиши различна: и ризы из двух (вещей) сотканыя гнусныя да не возложиши на ся.</p>
<p>И аще кто будет с женою ложем семене, и сия бяше раба хранима мужу, и ценою не искуплена или свобода не дана ей, наказаны да будут: не умрут, яко не свободися:</p>
<p>и да приведет за преступление свое Господу к дверем скинии свидения овна преступления,</p>
<p>и да помолится о нем жрец овном преступления пред Господем о гресе имже согреши, и оставится ему грех, егоже сотвори.</p>
<p>Егда же внидете в землю, юже Господь Бог ваш дает вам, и насадите всяко древо снедное, и очистите нечистоту его, плод его три лета нечист да будет вам, да не снестся:</p>
<p>в лето же четвертое будет всяк плод его свят, похвален Господу:</p>
<p>в лето же пятое да снесте плод его, прибыток вам плоды его: аз Господь Бог ваш.</p>
<p>Не ядите на горах, и не вражите, и ни сряща смотрите от птиц.</p>
<p>Не сотворите обстрижения кругом от влас глав ваших, ниже бриете брад ваших.</p>
<p>И кроения не сотворите на теле вашем о души: и язв настреканных да не сотворите в вас: аз Господь Бог ваш.</p>
<p>Да не оскверниши дщере твоея еже блудити ей: и да не прелюбы деет земля, и наполнится земля беззаконий.</p>
<p>Субботы моя сохраните, и от святых моих убойтеся: аз Господь.</p>
<p>Не последуйте утробным баснем, и к волхвом не прилепитеся, осквернитися в них: аз Господь Бог ваш.</p>
<p>Пред лицем седаго востани и почти лице старчо, и да убоишися Господа Бога твоего: аз Господь Бог ваш.</p>
<p>Аще же кто приидет к вам пришлец в землю вашу, не стужите ему:</p>
<p>якоже туземец будет в вас пришлец, иже приидет к вам, и возлюбиши его яко сам себе: яко (и вы) пришелцы бесте в земли египетстей: аз Господь Бог ваш.</p>
<p>Не сотворите неправды в суде, в мерах и в весах и в мерилех:</p>
<p>мерила праведна и весы праведны и мера праведна да будет в вас: аз есмь Господь Бог ваш, изведый вас от земли египетския.</p>
<p>И сохраните весь закон мой и вся повеления моя, и сотворите я: аз Господь Бог ваш.</p>
<h4>20</h4>
<p>И рече Господь к моисею, глаголя:</p>
<p>рцы сыном израилевым, глаголя: аще кто от сынов израилевых, или от прибывших пришелцев во израили, иже аще даст от семене своего молоху, смертию да умрет: людие земли да побиют его камением:</p>
<p>и аз утвержу лице мое на человека того и погублю его от людий его, яко от семене своего даде молоху, да осквернит святыню мою и осквернит имя освященных мне.</p>
<p>Аще же презрением презрят туземцы земли очима своима от человека того, внегда дати ему от семене своего молоху, еже не убити его:</p>
<p>и утвержу лице мое на человека того и на сродники его, и погублю его и всех единомыслящих с ним, еже соблуждати ему со идолы от людий своих.</p>
<p>И душа яже аще последует утробным баснем или волхвом, яко соблудити вслед их, утвержу лице мое на душу ту и погублю ю от людий ея.</p>
<p>И будете святи, яко аз свят Господь Бог ваш.</p>
<p>И сохраните повеления моя и сотворите я: аз Господь освящаяй вас.</p>
<p>Человек человек, иже аше зло речет отцу своему или матери своей, смертию да умрет: отцу своему или матери своей зле рече, повинен будет.</p>
<p>Человек человек, иже аще прелюбы содеет с мужнею женою, или кто прелюбы содеет с женою ближняго своего, смертию да умрут прелюбодей и прелюбодейца.</p>
<p>И иже аще пребудет с женою отца своего, срамоту отца своего открыл есть, смертию да умрут оба, повинни суть.</p>
<p>И аще кто будет с невесткою своею, смертию да умрут оба, нечествоваша бо, повинни суть.</p>
<p>И аще кто будет с мужеским полом ложем женским, гнусность сотвориша оба, смертию да умрут, повинни суть:</p>
<p>Иже аще поймет жену и матерь ея, беззаконие есть, огнем да сожгут его и оныя, и не будет беззаконие в вас.</p>
<p>И иже аще даст ложе свое четвероножному, смертию да умрет, четвероножное же убиете.</p>
<p>И жена яже аше приступит ко всякому скоту, еже быти с ним, да убиете жену и скот, смертию да умрут, повинни суть.</p>
<p>иже аще поймет сестру свою от отца своего или от матере своея, и увидит срамоту ея, и она увидит срамоту его, укоризна есть, да потребятся пред сыны рода их: срамоту сестры своея откры, грех приимут.</p>
<p>И муж иже будет с женою сквернавою и открыет срамоту ея, течение ея откры, и она откры течение крове своея, да потребятся оба от рода их.</p>
<p>И срамоту сестры отца твоего и сестры матере твоея да не открыеши: ужичество бо откры, грех понесут.</p>
<p>иже аще будет со сродницею своею, срамоту сродства своего откры, безчадни измрут.</p>
<p>И человек иже аще поймет жену брата своего, нечистота есть: срамоту брата своего открыл есть, безчадни измрут.</p>
<p>И сохраните вся повеления моя и вся судбы моя и сотворите я, и не вознегодует на вас земля, в нюже аз введу вы тамо вселитися на ней.</p>
<p>И не ходите в законы языческия, ихже аз изгоню от вас: яко сия вся сотвориша, и возгнушахся ими.</p>
<p>И рех к вам: вы наследите землю их, и аз дам вам ю в притяжание, землю текущую медом и млеком, аз Господь Бог ваш, отлучивый вас от всех язык.</p>
<p>И отлучите себе между скоты чистыми и между скоты нечистыми, и между птицами чистыми и нечистыми: и не оскверните душ ваших в скотех и в птицах и во всех гадех земных, яже аз отлучих вам в нечистоте,</p>
<p>И будете ми святи, яко аз свят есмь Господь Бог ваш, отлучивый вас от всех язык быти моими.</p>
<p>И муж или жена иже аще будет от них чревобасник или волшебник, смертию да умрут оба: камением да побиете их, повинни суть.</p>
<h4>21</h4>
<p>И рече Господь к моисею, глаголя: рцы жерцем сыном аароним, и речеши им: над душами да не осквернятся в языце своем,</p>
<p>но разве в дому ближняго своего, над отцем и материю, и сынами и дщерьми, над братом</p>
<p>и над сестрою своею девою, яже есть ближняя ему, не дана мужу, над сими да осквернятся:</p>
<p>да не осквернится внезапу в людех своих, во осквернение свое.</p>
<p>И да не обриете главы по мертвем, и обличия брады да не обриют, и на плотех своих да не сотворят язв:</p>
<p>святи да будут Богу своему и не осквернят имене Бога своего: жертвы бо Господни дары Бога своего сами приносят, и будут святи.</p>
<p>Жены блудницы и осквернены да не поймут, и жены изгнаныя от мужа ея да не поймут: яко святи суть Господу Богу своему:</p>
<p>и да освятиши его: дары Господа Бога вашего сей приносит, свят будет: яко свят аз есмь Господь Бог ваш освящая их.</p>
<p>И дщерь человека жерца аще осквернится, еже соблудити, имя отца своего сия оскверняет: огнем да сожжется.</p>
<p>И жрец великий от братий своих, емуже возлиян на главу елей помазания, и совершенный, еже облачитися в ризы, главы да не открыет, и риз своих да не раздерет,</p>
<p>и ко всякой души умершей да не приидет: над отцем своим и над материю своею да не осквернится,</p>
<p>и от святых да не изыдет, и да не осквернит имене святаго Бога своего, яко святый елей помазания Бога его на нем: аз Господь.</p>
<p>Сей в жену деву от рода своего да поймет:</p>
<p>вдовицы же и изгнаныя, и оскверненыя и блудницы, сих да не поймет: но девицу от племене своего да поймет в жену:</p>
<p>и да не осквернит семене своего в людех своих: аз Господь Бог освящаяй его.</p>
<p>И рече Господь к моисею, глаголя:</p>
<p>рцы ко аарону, глаголя: человек от рода твоего в родех ваших, аще коему будет на нем порок, да не приступит приносити дары Бога своего:</p>
<p>всяк человек, емуже аще будет на нем порок, да не приступит: человек слеп, или хром, или корносый, или ухорезан,</p>
<p>или человек, емуже есть сокрушение руки или сокрушение ноги,</p>
<p>или горбат, или гноеточив очима, или бельмоочен, или человек, на немже суть красты дивия, или лишаи, или единоятрный:</p>
<p>всяк, емуже аще будет на нем порок от семене аарона жерца, да не приступит принести жертв Богу твоему, зане порок на нем: даров Божиих да не приступит приносити:</p>
<p>дары Бога своего святая святых, и от святых да снест:</p>
<p>обаче к завесе да не приступит, и ко олтарю да не приближится, яко порок имать: и да не осквернит святилища Бога своего, яко аз Господь освящаяй их.</p>
<p>И глагола моисей ко аарону и сыном его, и ко всем сыном израилевым.</p>
<h4>22</h4>
<p>И рече Господь к моисеовы, глаголя:</p>
<p>рцы аарону и сыном его, да внимают от святынь сынов израилевых, и да не осквернят имене святаго моего, елика они освящают ми: аз Господь.</p>
<p>Рцы им: в роды вашя всяк человек, иже аще приступит от всякаго семене вашего ко святым, елика аще освятят сынове израилевы Господу, и нечистота его на нем будет, потребится душа оная от мене: аз Господь Бог ваш.</p>
<p>И человек от семене аарона жерца, и сей прокажен, или семя изливает, от святых да не снест, дондеже очистится: и прикасаяйся всякой нечистоте души, или человек, емуже аще изыдет от его ложа семя,</p>
<p>или иже аще прикоснется всякому гаду нечисту, иже осквернит его, или человеку, иже осквернит его, по всякой нечистоте его:</p>
<p>душа, яже аще прикоснется их, нечиста будет до вечера: да не снест от святых, аще не омыет тела своего водою,</p>
<p>и зайдет солнце, и чист будет: и тогда да снест от святых, яко хлеб его есть.</p>
<p>Мертвечины и звероядины да не снест, еже осквернитися ему в них: аз Господь.</p>
<p>И да сохранят повеления моя, да не приимут сих ради греха, и измрут за них, аще осквернят их: аз Господь Бог освящаяй их.</p>
<p>И всяк иноплеменник да не снест святынь: приселник иереев или наемник да не снест святынь.</p>
<p>Аще же жрец пристяжет душу пристяжаную сребром, сия да снест хлебы его: и домочадцы его, и сии да снедят хлебы его.</p>
<p>И дщерь человека жерца, аще посягнет за мужа иноплеменника, сия от начатков святых да не снест.</p>
<p>И дщерь жерца аще будет вдова или отпущена, плода же не будет ей, возвратится в дом отца своего, по юности своей, от хлебов отца своего да снест: всяк же иноплеменник да не снест от них.</p>
<p>И человек, иже аще яст святая по неведению, и да приложит пятую свою часть ко истому, и да даст сие жерцу святое.</p>
<p>И да не осквернят святынь сынов израилевых, ихже они отделяют Господу:</p>
<p>и да не наведут на себе беззаконие преступления, внегда ясти им святыню их, яко аз Господь освящаяй их.</p>
<p>И рече Господь к моисею, глаголя:</p>
<p>глаголи аарону и сыном его и всему сонму израилеву и речеши к ним: человек человек от сынов израилевых, или от пришлец прилежащих к ним во израили, иже аще принесет дары своя по всякому исповеданию своему, или по всякому изволению своему, елика аще принесут Господу на всесожжение,</p>
<p>приятны вам непорочны мужеск пол от стад волов, или от овен и от коз:</p>
<p>всех, елика аще имут порок на себе, да не принесут Господу, понеже неприятно будет вам.</p>
<p>И человек иже аще принесет жертву спасения Господу, отлучив обет или по изволению, или в праздники вашя, от стад волов или от овец, непорочно да будет в приятие, всяк порок да не будет на нем:</p>
<p>слепо, или сокрушено, или язык урезан имущо, или червиво, или крастово, или лишаво, да не принесут тех Господу, и в жертву не дадите от них на олтарь Господви:</p>
<p>и телца или овцу ухорезну, или безхвостну, в заколение сотвориши я себе (по изволению), в обет же твой да не приимется:</p>
<p>емуже суть ятра сокрушена, и емуже раздавлена, и изрезана, и исторжена, да не принесете сих Господу, и в земли вашей да не сотворите.</p>
<p>И от руки иноплеменника да не принесете даров Богу вашему от всех сих, яко вреждения суть на них, порок на них, не приимутся сия от вас.</p>
<p>И рече Господь к моисею, глаголя:</p>
<p>телец, или овча, или козля, егда родится, да будет седмь дний под материю своею, в день же осмый и далее принесется в дар, принос Господу:</p>
<p>и телца и овчате вкупе с материю да не заколете в един день,</p>
<p>Аше же пожреши жертву обет радования Господви, приятно вам пожрите е:</p>
<p>сия в тойже день да снестся, да не оставите от мяс на утрие: аз есмь Господь.</p>
<p>И сохраните заповеди моя и сотворите я: аз Господь:</p>
<p>и не оскверните имене святаго, и освящуся посреде сынов израилевых: аз Господь освящаяй вас,</p>
<p>изведый вы из земли египетския, яко быти вам в Бога: аз Господь.</p>
<h4>23</h4>
<p>И рече Господь к моисею, глаголя:</p>
<p>глаголи сыном израилевым и речеши к ним: праздницы Господни, яже наречете нарочитыя святыя, сии суть праздницы мои:</p>
<p>в шесть дний да сотвориши дела, и в день седмый суббота, покой нареченный свят Господви, всякаго дела да не сотворите: суббота есть Господви во всем обитании вашем.</p>
<p>Сии праздницы Господу наречены святи, яже наречете сия во времена их:</p>
<p>в первем месяце в четвертыйнадесять день месяца, между вечерними, пасха Господу:</p>
<p>и в пятыйнадесять день месяца перваго праздник опресноков Господу: седмь дний опресноки да ясте.</p>
<p>И день первый наречен свят будет вам: всякаго дела работня не сотворите:</p>
<p>и да принесете всесожжения Господу седмь дний, и день седмый наречен свят будет вам: всякаго дела работня не сотворите.</p>
<p>И рече Господь к моисею, глаголя:</p>
<p>глаголи сыном израилевым и речеши к ним: егда внидете в землю, юже аз даю вам, и пожнете жатву ея, и принесете снопы начаток жатвы вашея к жерцу,</p>
<p>и вознесет сноп пред Господа приятен вам: на утрие перваго дне субботы да вознесет его жрец.</p>
<p>И сотворите в день, в оньже аще принесете сноп, овча непорочно единолетно во всесожжение Господу:</p>
<p>и жертву его две десятины муки пшеничны спряжены в елеи: жертва Господу, в воню благовония Господу: и возлияние его вина четвертую часть ина.</p>
<p>И хлеба, и пряженых класов новых да не снесте, даже до того дне самаго, дондеже принесете вы дары Богу вашему: законно вечно в роды ваша во всем населении вашем.</p>
<p>И сочтите себе от наутрия суббот, от дне, в оньже аще принесете снопы возложения, седмь седмиц целых</p>
<p>даже до наутрия последния седмицы да сочтете пятьдесят дний, и да принесете жертву нову Господу.</p>
<p>От вселения вашего да принесете хлебы возложение, два хлеба: от двух десятин муки пшеничны да будут, квашены да испекутся от первых плодов Господу:</p>
<p>и да принесете со хлебами седмь агнцев непорочных единолетных, и телца единаго от стад, и овна два непорочна: и будут во всесожжение Господу, и жертвы их, и возлияния их, жертва воня благовония Господу.</p>
<p>И сотворите козла от коз единаго о гресе, и два агнца единолетна в жертву спасения с хлебами первых жит.</p>
<p>И да возложит я жрец с хлебами первых жит, возложение пред Господем со обема агнцы: свята будут Господу, жерцу иже приносит я, тому да будут.</p>
<p>И прозовете сей день, нарочит свят будет вам: всякаго дела работня не сотворите в онь: законно вечно в роды вашя во всем населении вашем.</p>
<p>И егда жнете жатву земли вашея, не потребите останка жатвы нивы своея, егда жнете, и от падающих от жатвы вашея да не собереши: нищему и пришелцу оставиши я: аз Господь Бог ваш.</p>
<p>И рече Господь к моисею, глаголя:</p>
<p>рцы сыном израилевым, глаголя: месяца седмаго, в первый день месяца, да будет вам покой, память труб: наречен свят будет вам:</p>
<p>всякаго дела работня не сотворите, и принесете всесожжение Господу.</p>
<p>И рече Господь к моисею, глаголя:</p>
<p>и в десятый день седмаго месяца сего день очищения, наречен свят да будет вам: и смирите душы вашя, и принесите всесожжение Господу:</p>
<p>всякаго дела не сотворите в самый день сей: есть бо день очищения сей вам, Їмолити о вас пред Господем Богом вашим:</p>
<p>всяка бо душа, яже не покорится в день той, потребится от людий своих:</p>
<p>и всяка душа, яже сотворит дело в самый день сей, погибнет душа та от людий своих:</p>
<p>всякаго дела не сотворите, законно вечно в роды вашя, во всех селениих ваших.</p>
<p>Субботы суббот будут вам: и смирите душы вашя, от девятаго дне месяца от вечера, даже до десятаго дне месяца, до вечера, субботствуйте субботы вашя.</p>
<p>И рече Господь к моисею, глаголя:</p>
<p>рцы сыном израилевым, глаголя: в пятыйнадесять день месяца седмаго сего, праздник кущей седмь дний Господу:</p>
<p>и день первый наречен свят будет: всякаго дела работня не сотворите:</p>
<p>седмь дний да принесете всесожжения Господу: и день осмый наречен свят будет вам, и принесете всесожжения Господу: исходное есть, всякаго дела работня не сотворите.</p>
<p>Сии праздницы Господни, яже наречете нарочиты святы, еже приносити приносы Господу: всесожжения и жертвы их, и возлияния их от дне до дне,</p>
<p>кроме суббот Господних и кроме даров ваших, и кроме всех обетов ваших и кроме благовольных ваших, яже аще дадите Господу.</p>
<p>И в пятыйнадесять день месяца седмаго сего, егда скончаете жита земли, празднуйте Господу седмь дний: в день первый покой, и в день осмый покой:</p>
<p>и да возмете себе в день первый плод древа красен, и ветвь финическую, и ветви древа частыя, и вербы, и агновы ветви от потока, и возвеселитеся пред Господем Богом вашим седмь дний в лето:</p>
<p>законно вечно в роды вашя, в месяц седмый празднуйте его:</p>
<p>в кущах да пребудете седмь дний: всяк туземец во израили да пребудет в кущах:</p>
<p>яко да уведят роды вашя, яко в кущах вселих сыны израилевы, внегда извести мне их из земли египетския: аз Господь Бог ваш.</p>
<p>И поведа моисей праздники Господни сыном израилевым.</p>
<h4>24</h4>
<p>И рече Господь к моисею, глаголя:</p>
<p>заповеждь сыном израилевым, да возмут ти елей от масличия чист исцежен в светение, да горит светило всегда,</p>
<p>вне завесы в скинии свидения, и возжигати будут его аарон и сынове его от вечера до заутра пред Господем непрестанно, законно вечно в роды вашя:</p>
<p>на светилнице чистем возжигати будете светила пред Господем даже до утра.</p>
<p>И возмете муки пшеничны, и сотворите от нея дванадесять хлебов: дву десятин да будет хлеб един:</p>
<p>и возложите их на два положения, по шести хлебов едино положение на трапезе чисте пред Господем:</p>
<p>и возложите на едино положение ливан чист и соль, и да будут хлебы в память предлежащыя пред Господем:</p>
<p>в день субботы да предлагаются пред Господем всегда от сынов израилевых, завет вечный:</p>
<p>и да будут аарону и сыном его, и да снедят я на месте святе, суть бо святая святых: сие им от жертв Господу в закон вечный.</p>
<p>И изыде сын жены израилтяныни, и сей бе сын египтянина в сынех израилевых: и пряхуся в полце иже от израилтяныни и муж израилтянин:</p>
<p>и нарек сын жены израилтяныни имя (Господне) прокля. И приведоша его к моисею. Имя же матере его саломииф, дщерь давриина, от племене данова.</p>
<p>И ввергоша его в темницу, разсудити о нем повелением Господним.</p>
<p>И рече Господь к моисею, глаголя:</p>
<p>изведи клявшаго вне полка, и да возложат вси слышавшии руце свои на главу его, и да побиют его камением весь сонм:</p>
<p>и сыном израилевым глаголи и речеши к ним: человек человек, иже аще прокленет Бога своего, грех приимет:</p>
<p>нарицаяй же имя Господне смертию да умрет: камением да побиют его весь сонм израильский: аще туземец, или пришлец, егда наречет имя Господне, да умрет:</p>
<p>и человек, иже аще поразит всяку душу человечу, и умрет, смертию да умрет:</p>
<p>и иже аще ударит скота, и умрет, да воздаст душу вместо души:</p>
<p>и аще кто сотворит порок ближнему, якоже сотвори ему, такожде и ему да сотворят:</p>
<p>изломление за изломление, око за око, зуб за зуб: якоже сотворил порок человеку, такожде да сотворят и ему:</p>
<p>иже аше ударит человека, и умрет смертию да умрет:</p>
<p>оправдание едино будет пришелцу и туземцу, яко аз есмь Господь Бог ваш.</p>
<p>И глагола моисей к сыном израилевым, и изведоша клявшаго вне полка, и побиша его камением весь сонм: и сынове израилевы сотвориша, якоже заповеда Господь моисею.</p>
<h4>25</h4>
<p>И рече Господь к моисею на горе синайстей, глаголя:</p>
<p>глаголи сыном израилевым и речеши к ним: егда внидете в землю, юже аз даю вам, и почиет земля, юже аз даю вам, субботы Господу.</p>
<p>Шесть лет да сееши ниву твою, и шесть лет да режеши виноград твой и собереши плод его:</p>
<p>в седмое же лето суббота, покой да будет земли, суббота Господня: нивы твоея сеяти и винограда твоего резати не будеши,</p>
<p>и сама собою произрастающая нивы твоея да не пожнеши, и винограда отлучения твоего да не собереши: лето покоя будет земли.</p>
<p>И будут субботы земли яди тебе, и рабу твоему и рабыни твоей, и наемнику твоему и обиталнику прилежащему к тебе,</p>
<p>и скотом твоим и зверем сущым на земли твоей да будет всяк плод его в снедь.</p>
<p>И исчислиши себе седмь лет покоя, седмь лет седмижды: и будут тебе седмь седмин лет, четыредесять девять лет.</p>
<p>И возвестите трубным гласом во всей земли вашей месяца седмаго в десятый день месяца: в день очищения возвестите трубою во всей земли вашей.</p>
<p>И освятите лето, пятьдесятое лето, и разгласите оставление на земли всем живущым на ней: лето оставления знамение сие будет вам: и да отидет кийждо вас в притяжание свое, и кийждо во отечество свое отидете.</p>
<p>Оставления знамение сие будет вам, лето пятьдесятое, лето будет вам: ни сеяти, ниже жати будете, еже само произникнет на ней, и да не о‹емлеши освященных (Богу) ея:</p>
<p>яко оставления знамение есть, свято да будет вам: от нив ядите плоды ея:</p>
<p>и в лето оставления знамения сего да возвратится кийждо в притяжание свое.</p>
<p>Аще же отдаси куплею ближнему твоему, или аще притяжеши от ближняго твоего, да не оскорбляет человек ближняго:</p>
<p>по числу лет по знамении, да притяжеши от ближняго, по числу лет плодов да продастся тебе.</p>
<p>Якоже аще более лет, умножит притяжание его, и якоже аще мнее лет, уменшит притяжание его: яко число плодов его, тако да продаст тебе.</p>
<p>Да не оскорбит человек ближняго, и да убоишися Господа Бога твоего: аз Господь Бог ваш.</p>
<p>И сотворите вся оправдания моя и вся суды моя, сохраните же и сотворите я, и вселитеся на земли уповающе.</p>
<p>И даст земля плоды своя, и снесте в сытость, и вселитеся на ней уповающе.</p>
<p>Аще же речете: что ясти будем в седмое лето сие, аще не сеем, ни собираем плодов своих,</p>
<p>и послю благословение мое вам в лето шестое, и сотворит плоды своя на три лета:</p>
<p>и посеете в лето осмое, и снесте от плодов ветхих даже до лета девятаго: дондеже приспеют плоды ея, снесте ветхая ветхих.</p>
<p>И земля да не продастся во утверждение: моя бо есть земля, яко пришелцы и приселницы вы есте предо мною:</p>
<p>и по всей земли одержания вашего, искуп дадите земли.</p>
<p>Аще же нищетствует брат твой, иже с тобою, и продаст от одержания своего, да приидет ужик ближний ему и искупит продание брата своего.</p>
<p>Аще же не будет кому ужика, и возможет рука его обрести доволен искуп его,</p>
<p>и исчислит лета продания его, и воздаст еже излише имать, человеку емуже продано бе оное, и возвратится во одержание свое.</p>
<p>Аще же не обрящет рука его доволное, еже отдати ему, да будет проданое купившему е даже до шестаго лета оставления, и изыдет во оставление, и возвратится во одержание свое.</p>
<p>Аще же кто продаст дом обитаемый во граде огражденнем, и будет искупление его, дондеже исполнится: лето дний будет искупление его.</p>
<p>Аще же не искупит, дондеже скончается лето все, да укрепится дом сущий во граде имущем ограждение в твердость купившему его, в роды его, и не возвратится во оставление.</p>
<p>Домы же иже на селех, имже несть окрест их ограждения, к селу земли да приложатся: искупуемы всегда да будут, и во оставление да возвратятся.</p>
<p>И гради левитстии, домы градов одержания их, искупуемы да будут всегда левитом.</p>
<p>И иже аще искупит от левит: и изыдет продание домов града одержания их во оставление, яко домы градов левитских одержание их, посреде сынов израилевых.</p>
<p>И села отделеная градом их да не продадутся, яко одержание вечное сие их есть.</p>
<p>Аще же нищетствует брат твой, иже с тобою, и изнеможет руками у тебе, заступи его яко пришелца и приселника, да поживет брат твой с тобою:</p>
<p>да не возмеши от него лихвы, ниже более (данаго), и убоишися Бога твоего: аз Господь: и поживет брат твой с тобою.</p>
<p>Сребра твоего да не даси ему в лихву, и ради прибытка не даси ему пищей твоих.</p>
<p>Аз Господь Бог ваш, изведый вы из земли египетския, еже дати вам землю ханаанску, яко быти мне Богу вашему.</p>
<p>Аще же оубожает брат твой у тебе, и продастся тебе, да не поработает тебе работы рабския:</p>
<p>аки наемник или пришлец да будет тебе, даже до лета оставления делати будет у тебе,</p>
<p>и да изыдет от тебе, и дети его с ним в лето оставления, и да отидет в род свой, и во одержание отчее свое возвратится,</p>
<p>понеже раби мои суть сии, ихже изведох из земли египетския, да не продастся проданием рабиим:</p>
<p>да не отяготиши его трудом, и убоишися Господа Бога твоего.</p>
<p>И раб и рабыня, иже _ще будут у тебе от язык, иже окрест тебе суть, от тех да притяжете раба и рабыню.</p>
<p>И от сынов приселничих, иже суть в вас, от сих притяжете, и от сродников их, елицы аще будут в земли вашей, да будут вам во одержание,</p>
<p>и да разделите я детем вашым по вас, и да будут вам во одержание во век: братии же вашея, сынов израилевых, кийждо брата своего да не отяготит его в трудех.</p>
<p>Аще же обрящет рука пришелца или приселника иже у тебе, и обнищав брат твой продастся к пришелцу или приселнику иже у тебе, или родившемуся от рода пришелча,</p>
<p>по продании ему, искуп да будет ему, един от братий его да искупит его:</p>
<p>брат отца его, или сын брата отца его, да искупит его, или от свойственных плоти племене его искупит его: аще же возможет рука его, искупит себе,</p>
<p>да сочтется с притяжавшим его, от лета в неже продася ему даже до лета оставления, и будет сребро продания его аки день наемника: от лета до лета да будет с ним.</p>
<p>Аще же кому множае лет будет, против тех отдаст искуп свой, от сребра продания своего.</p>
<p>Аще же мало останется от лет до лета оставления, и да сочтет ему по летом его, и отдаст искуп его аки наемник:</p>
<p>от года до года да будет с ним: да не отяготиши его трудом пред тобою.</p>
<p>Аше же не искупится по сим, да изыдет в лето оставления сам и дети его с ним:</p>
<p>яко мои сынове израилевы раби суть, отроцы мои сии суть, ихже изведох из земли египетския: аз Господь Бог ваш.</p>
<h4>26</h4>
<p>Не сотворите себе (образов) рукотвореных, ниже изваяных, ниже столпа поставите себе, ниже камене поставите в земли вашей во знамение, ко еже покланятися ему: аз есмь Господь Бог ваш.</p>
<p>Субботы моя сохраните, и от святых моих убойтеся: аз есмь Господь.</p>
<p>Аще в повелениих моих ходите, и заповеди моя сохранитеи сотворите я:</p>
<p>и дам дождь вам во время свое, и земля даст плоды своя, и древеса селная отдадят плод свой:</p>
<p>и постигнет вам млачение (жит) обрание вина, и обрание вина постигнет сеятву, и снесте хлеб ваш в сытость, и вселитеся с твердостию на земли вашей, и рать не пройдет сквозе землю вашу:</p>
<p>и дам мир в земли вашей, и уснете, и не будет устрашаяй вас: и погублю звери лютыя от земли вашея:</p>
<p>и рать сквозе землю вашу не пройдет, и поженете враги вашя, и падут пред вами убиением:</p>
<p>и поженут от вас пять сто, и сто вас поженет тмы, и падут врази ваши пред вами мечем:</p>
<p>и призрю на вас и благословлю вас, и возращу вас и умножу вас, и поставлю завет мой с вами:</p>
<p>и снесте ветхая и ветхая ветхих, и ветхая от лица новых изнесете:</p>
<p>и поставлю завет мой в вас, и не возгнушается душа моя вами:</p>
<p>и похожду в вас, и буду вам Бог, и вы будете ми людие:</p>
<p>аз есмь Господь Бог ваш, изведый вас из земли египетския, сущым вам рабом: и сокруших узы ярма вашего, и изведох вас со дерзновением.</p>
<p>Аше же не послушаете мене, ниже сотворите повелений моих сих,</p>
<p>но ни покоритеся им, и о судбах моих вознегодует душа ваша, яко не творити вам всех заповедий моих, яко разорити завет мой,</p>
<p>и аз сотворю сице вам, и наведу на вас скудость и красту, и желтяницу вреждающую очи ваша и душы вашя истаевающую: и посеете вотще семена ваша, и поядят я супостаты вашя:</p>
<p>и утвержу лице мое на вас, и падете пред враги вашими, и поженут вы ненавидящии вас, и побегнете ни комуже гонящу вас.</p>
<p>И аще до сего не послушаете мене, и приложу наказати вы язвами седмижды за грехи вашя:</p>
<p>и сокрушу досаждение гордыни вашея, и положу небо вам аки железно, и землю вашу аки медяну:</p>
<p>и будет вотще крепость ваша, и не даст земля ваша семене своего, и древа села вашего не дадут плода своего.</p>
<p>И аще по сих пойдете страною и не восхощете послушати мене, приложу вам язв седмь по грехом вашым,</p>
<p>и послю на вы звери лютыя земныя, и изядят вы и потребят скоты вашя, и умалены сотворю вы, и пусты будут путие ваши.</p>
<p>И аще сими не накажетеся, но пойдете ко мне страною,</p>
<p>пойду и аз с вами в ярости страною, и поражу вы и аз седмижды грех ради ваших,</p>
<p>и наведу на вы мечь мстяй месть завета, и вбегнете в грады вашя: и послю на вы смерть, и предани будете в руце враг ваших:</p>
<p>внегда скорбети вам скудостию хлебов, и испекут десять жен хлебы вашя в пещи единей, и отдадят хлебы вашя весом, и ясти будете, и не насытитеся.</p>
<p>Аще же в сих не послушаете мене и пойдете ко мне страною,</p>
<p>и аз пойду с вами в ярости страною, и накажу вы аз седмижды по грехом вашым:</p>
<p>и ясти будете плоти сынов ваших, и плоти дщерей ваших ясти имате,</p>
<p>и сотворю пустая капища ваша и потреблю древяная рукотворения ваша, и положу трупы вашя на трупех кумир ваших, и возненавидит вас душа моя:</p>
<p>и сотворю грады вашя пусты, и опустошу святая ваша, и не обоняю вони жертв ваших:</p>
<p>и сотворю пусту аз землю вашу, и удивятся о ней врази ваши, живущии на ней:</p>
<p>и разсыплю вы в языки, и потребит вы находяй мечь, и будет земля ваша пуста, и грады ваши будут пусты.</p>
<p>Тогда возблаговолит земля субботы своя, во вся дни запустения своего, и вы будете в земли враг ваших: тогда воспразднует земля и возблаговолит субботы своя:</p>
<p>во вся дни опустения своего воспразднует, яже не празднова в субботах ваших, егда живясте на ней.</p>
<p>И оставльшымся от вас вложу страх в сердца их в земли враг их, и поженет их глас листа летяща, и побегнут яко бежащии от рати, и падут ни кимже гоними.</p>
<p>И презрит брат брата аки на рати, ни кому нападающу, и не возможете противустати врагом вашым:</p>
<p>и погибнете в языцех, и потребит вас земля враг ваших.</p>
<p>И оставльшиися от вас истлеют за грехи своя и за грехи отец своих, в земли враг своих истают,</p>
<p>и исповедят грехи своя и грехи отец своих, яко преступиша и презреша мя, и яко ходиша предо мною страною:</p>
<p>и аз пойду с ними в ярости страною и погублю их в земли врагов их: тогда усрамится сердце их необрезаное и тогда познают грехи своя:</p>
<p>и помяну завет иаковль и завет исааков, и завет авраамль помяну,</p>
<p>и землю помяну, и земля останется от них. Тогда приимет земля субботы своя, внегда опустети ей их ради: и они приимут своя беззакония, ихже ради презреша судбы моя, и о повелениих моих вознегодова душа их:</p>
<p>обаче сущым им в земли врагов своих, не презрех их, ниже вознегодовах о них, яко потребити я и разорити завет мой иже к ним: аз бо есмь Господь Бог их.</p>
<p>И помяну завет их первый, егда изведох их из земли египетския, из дому работы пред языки, еже быти мне Богу их: аз есмь Господь.</p>
<p>Сия судбы моя и повеления моя, и закон, егоже даде Господь между собою и между сыны израилевы, на горе синайстей, рукою моисеовою.</p>
<h4>27</h4>
<p>И рече Господь к моисею, глаголя:</p>
<p>глаголи сыном израилевым и речеши к ним, глаголя: человек, иже аще обещает обет, яко цену души своея Господу,</p>
<p>да будет цена мужеска полу от двадесяти лет до шестидесяти лет, да будет цена его пятьдесят дидрахм сребра весом святым,</p>
<p>женска же полу да будет цена тридесять дидрахм:</p>
<p>аще же от пяти лет до двадесяти лет, да будет цена мужеску полу двадесять дидрахм, женску же полу десять дидрахм:</p>
<p>от месяца же единаго до пяти лет, да будет цена мужеска полу пять дидрахм сребра, женска же полу три дидрахмы сребра:</p>
<p>аще же от шестидесяти лет и вышше, аще убо мужеск пол будет, да будет цена его пятьнадесять дидрахм сребра, аще же женск пол, десять дидрахм.</p>
<p>Аще же убог будет ценою своею, да станет пред жерцем, и да оценит его жрец: якоже может рука обещавшагося, тако оценит его жрец.</p>
<p>Аще же от скотов приносимых от них дар Господу, иже аще даст от сих Господу, будет свято.</p>
<p>Да не пременит добра злым, ниже зла добрым: аще же изменяя изменит оный скот скотом, да будет и той и пременение свята.</p>
<p>Аще же всяк скот нечист, от нихже не приносится дар Господу, да поставит скота пред жерцем,</p>
<p>и оценит его жрец между добрым и между злым: и якоже оценит его жрец, тако да будет.</p>
<p>Аще же искупуя искупит его, да приложит пятую часть к цене его.</p>
<p>И человек, иже аще освятит дом свой свят Господу, и оценит его жрец между добрым и между злым: якоже оценит его жрец, тако да станет.</p>
<p>Аще же освятивый его искупит дом свой, да приложит к сему пятую часть сребра цены его, и будет ему.</p>
<p>Аще же от нив одержания своего освятит человек Господу, и да будет цена его по сеянию его, За спуд ячменя пятьдесят дидрахм сребра.</p>
<p>Аще же от лета оставления освятит ниву свою, по цене ея да станет.</p>
<p>Аще же напоследок по оставлении освятит ниву свою, да причтет ему сребро жрец к летом оставшымся даже до лета оставления, и отимется от цены его</p>
<p>Аще же искупит ниву освятивый ю, да приложит пятую часть сребра к цене ея, и да будет ему.</p>
<p>Аще же не искупит нивы, и отдаст ниву человеку иному, не ктому да искупит ю:</p>
<p>но да будет нива минувшу лету оставления, свята хвална Господу, якоже земля отлученая: жерцу да будет во одержание его.</p>
<p>Аще же от нивы, юже стяжа, яже несть от села одержания его, освятит Господу,</p>
<p>да сочтет ему жрец останок цены от лета оставления, и да отдаст цену в той день святу Господу:</p>
<p>и в лето оставления да отдастся нива человеку, от негоже притяжа ю, егоже бе одержание земли.</p>
<p>И всяка цена да будет весами святыми, двадесять пенязей будет дидрахма.</p>
<p>И всяк первенец, иже аще родится в скоте твоем, да будет Господу, и да не освятит его никтоже: аще телец, аше овча, Господу есть.</p>
<p>Аще же от четвероножных нечистых, да пременит по цене его, и да приложит пятую часть его к сему, и да будет ему: аще же не искупится, да продастся по цене его.</p>
<p>Всяк же обет, егоже аше обещает человек Господу от всех, елика ему суть, от человека даже до скота, и от нив одержания его, не продастся, ниже искупится всякий обет свят святых будет Господу.</p>
<p>И всяк обет, иже аще обещан будет от человек, не искупится, но смертию да умертвится.</p>
<p>Всяка десятина земли, от семене земнаго и от плода древянаго Господу есть, свято Господу.</p>
<p>Аще же искупуя искупит человек десятину свою, пятую часть его да приложит к нему, и да будет ему.</p>
<p>И всяка десятина волов и овец, и всяко, еже аще приидет в число под жезл десятое, будет свято Господу.</p>
<p>Не премениши добраго злым, ниже добрым злаго: аще же пременяя премениши е, то и пременение его будет свято, да не искупится,</p>
<p>Сия суть заповеди, яже заповеда Господь моисею к сыном израилевым на горе синайстей.</p>
