<h4>1</h4>
<p>Притчи соломона сына давидова, иже царствова во израили,</p>
<p>познати премудрость и наказание и уразумети словеса мудрости,</p>
<p>прияти же извития словес и разрешения гаданий, уразумети же правду истинную и суд исправляти:</p>
<p>да даст незлобивым коварство, отрочати же юну чувство же и смысл.</p>
<p>Сих бо послушав, мудрый премудрее будет, а разумный строителство стяжет:</p>
<p>уразумеет же притчу и темное слово, речения же премудрых и гадания.</p>
<p>Начало премудрости страх Господень, разум же благ всем творящым его: благочестие же в Бога начало чувства, премудрость же и наказание нечестивии уничижат.</p>
<p>Слыши, сыне, наказание отца твоего и не отрини заветов матере твоея:</p>
<p>венец бо благодатей приимеши на твоем версе и гривну злату о твоей выи.</p>
<p>Сыне, да не прельстят тебе мужие нечестивии, ниже да восхощеши,</p>
<p>аще помолят тя, глаголюще: иди с нами, приобщися крове, скрыем же в землю мужа праведна неправедно:</p>
<p>пожрем же его якоже ад жива, и возмем память его от земли,</p>
<p>стяжание его многоценное приимем, исполним же домы нашя корыстей:</p>
<p>жребий же твой положи с нами: обще же влагалище стяжем вси, и мешец един да будет всем нам.</p>
<p>Не иди в путь с ними: уклони же ногу твою от стезь их:</p>
<p>нозе бо их на зло текут, и скори суть излияти кровь.</p>
<p>Не без правды бо простираются мрежи пернатым:</p>
<p>тии бо убийству приобщающеся, сокровищствуют себе злая: разрушение же мужей законопреступных зло.</p>
<p>Сии путие суть всех творящих беззаконная: нечестием бо свою душу отемлют.</p>
<p>Премудрость во исходех поется, в стогнах же дерзновение водит,</p>
<p>на краех же стен проповедуется, у врат же сильных приседит, во вратех же града дерзающи глаголет:</p>
<p>елико убо время незлобивии держатся правды, не постыдятся: безумнии же досады суще желателие, нечестивии бывше, возненавидеша чувство</p>
<p>и повинни быша обличением. Се, предложу вам моего дыхания речение, научу же вас моему словеси.</p>
<p>Понеже звах, и не послушасте, и простирах словеса, и не внимасте,</p>
<p>но отметасте моя советы и моим обличением не внимасте:</p>
<p>убо и аз вашей погибели посмеюся, порадуюся же, егда приидет вам пагуба,</p>
<p>и егда приидет на вы внезапу мятеж, низвращение же подобно бури приидет, или егда приидет вам печаль и градоразорение, или егда найдет на вы пагуба.</p>
<p>Будет бо егда призовете мя, аз же не послушаю вас: взыщут мене злии и не обрящут.</p>
<p>Возненавидеша бо премудрость, словесе же Господня не прияша:</p>
<p>ниже хотеша внимати моим советом, ругахуся же моим обличением.</p>
<p>Темже снедят своих путий плоды и своего нечестия насытятся:</p>
<p>ибо, зане обидеша младенцев, убиени будут, и истязание нечестивыя погубит.</p>
<p>Мене же слушаяй вселится на уповании и почиет без страха от всякаго зла.</p>
<h4>2</h4>
<p>Сыне, аще приим глагол моея заповеди, скрыеши в себе,</p>
<p>послушает премудрости твое ухо, и приложиши сердце твое к разуму: приложиши же е в наказание сыну твоему.</p>
<p>Аще бо премудрость призовеши и разуму даси глас твой, чувство же взыщеши великим гласом,</p>
<p>и аще взыщеши ея яко сребра, и якоже сокровища испытаеши ю:</p>
<p>тогда уразумееши страх Господень и познание Божие обрящеши:</p>
<p>яко Господь дает премудрость, и от лица его познание и разум:</p>
<p>и сокровищствует исправляющым спасение, защищает же шествие их,</p>
<p>еже сохранити пути оправданий, и путь благоговеинствующих его сохранит.</p>
<p>Тогда уразумееши правду и суд и исправиши вся стези благия.</p>
<p>Аще бо приидет премудрость в твою мысль, чувство же твоей души добро быти возмнится.</p>
<p>совет добр сохранит тя, помышление же преподобное соблюдет тя,</p>
<p>да избавит тя от пути злаго и от мужа, глаголюща ничтоже верно.</p>
<p>о, оставившии пути правыя, еже ходити в путех тмы!</p>
<p>о, веселящиися о злых и радующиися о развращении злемъ!</p>
<p>ихже стези стропотны, и крива течения их, еже далече тя сотворити от пути права,</p>
<p>и чужда от праведнаго разума. Сыне, да тя не постигнет совет злый,</p>
<p>оставляяй учение юности, и завета Божетвеннаго забывый:</p>
<p>постави бо при смерти дом свой и при аде с земными деяния своя.</p>
<p>Вси ходящии по нему не возвратятся, ниже постигнут стезь правых: ни бо достигнут лет жизни.</p>
<p>Аще бо быша ходили в стези благия, обрели убо быша стези правы гладки: блази будут жителие на земли, незлобивии же останут на ней:</p>
<p>яко правии вселятся на земли, и преподобнии останут на ней.</p>
<p>Путие нечестивых от земли погибнут, пребеззаконнии же изринутся от нея.</p>
<h4>3</h4>
<p>Сыне, моих законов не забывай, глаголы же моя да соблюдает твое сердце:</p>
<p>долготу бо жития и лета жизни и мир приложат тебе.</p>
<p>Милостыни и вера да не оскудевают тебе: обложи же я на твоей выи и напиши я на скрижали сердца твоего: и обрящеши благодать.</p>
<p>И промышляй добрая пред Господем (Богом) и человеки.</p>
<p>Буди уповая всем сердцем на Бога, о твоей же премудрости не возносися:</p>
<p>во всех путех твоих познавай ю, да исправляет пути твоя.</p>
<p>Не буди мудр о себе: бойся же Бога и уклоняйся от всякаго зла:</p>
<p>тогда изцеление будет телу твоему и уврачевание костем твоим.</p>
<p>Чти Господа от праведных твоих трудов и начатки давай ему от твоих плодов правды:</p>
<p>да исполнятся житницы твоя множеством пшеницы, вино же точила твоя да источают.</p>
<p>Сыне, не пренебрегай наказания Господня, ниже ослабевай от него обличаемь:</p>
<p>егоже бо любит Господь, наказует, биет же всякаго сына, егоже приемлет.</p>
<p>Блажен человек, иже обрете премудрость, и смертен, иже уведе разум.</p>
<p>Лучше бо сию куповати, нежели злата и сребра сокровища:</p>
<p>честнейша же есть камений многоценных: не сопротивляется ей ничтоже лукаво, благознатна есть всем приближающымся ей: всяко же честное недостойно ея есть.</p>
<p>Долгота бо жития и лета жизни в деснице ея, в шуйце же ея богатство и слава: от уст ея исходит правда, закон же и милость на языце носит.</p>
<p>Путие ея путие добри, и вся стези ея мирны.</p>
<p>Древо живота есть всем держащымся ея, и воскланяющымся на ню, яко на Господа, тверда.</p>
<p>Бог премудростию основа землю, уготова же небеса разумом:</p>
<p>в чувстве его бездны разверзошася, облацы же источиша росу.</p>
<p>Сыне, да не преминеши, соблюди же мой совет и мысль:</p>
<p>да жива будет душа твоя, и благодать будет на твоей выи: (будет же изцеление плотем твоим и уврачевание костем твоим:)</p>
<p>да ходиши надеяся в мире во всех путех твоих, нога же твоя не поткнется.</p>
<p>Аще бо сядеши, безбоязнен будеши, аще же поспиши, сладостно поспиши.</p>
<p>И не убоишися страха нашедшаго, ниже устремления нечестивых находящаго:</p>
<p>Господь бо будет на всех путех твоих и утвердит ногу твою, да не поползнешися.</p>
<p>Не отрецыся благотворити требующему, егда имать рука твоя помогати.</p>
<p>Не рцы: отшед возвратися, и заутра дам, сильну ти сущу благотворити: не веси бо, что породит день находяй.</p>
<p>Не соплетай на друга твоего зла, пришелца суща и уповающа на тя.</p>
<p>Не враждуй на человека туне, да не что на тя содеет злое.</p>
<p>Не стяжи злых мужей поношения, ни возревнуй путем их.</p>
<p>Нечист бо пред Господем всяк законопреступник и с праведными не сочетавается.</p>
<p>Клятва Господня в домех нечестивых, дворы же праведных благословляются.</p>
<p>Господь гордым противится, смиренным же дает благодать.</p>
<p>Славу премудрии наследят, нечестивии же вознесоша безчестие.</p>
<h4>4</h4>
<p>Послушайте, дети, наказания отча и внемлите разумети помышление,</p>
<p>дар бо благий дарую вам: моего закона не оставляйте.</p>
<p>Сын бо бых и аз отцу послушливый, и любимый пред лицем матере,</p>
<p>иже глаголаша и учиша мя: да утверждается наше слово в твоем сердцы: храни заповеди, не забывай:</p>
<p>стяжи премудрость, стяжи разум: не забуди, ниже презри речения моих уст, ниже уклонися от глагол уст моих.</p>
<p>Не остави ея, и имется тебе: возжелей ея, и соблюдет тя.</p>
<p>Начало премудрости: стяжати премудрость, и во всем стяжании твоем стяжи разум.</p>
<p>Огради ю, и вознесет тя: почти ю, да тя оымет,</p>
<p>да даст главе твоей венец благодатей, венцем же сладости защитит тя.</p>
<p>Слыши, сыне, и приими моя словеса, и умножатся лета живота твоего, да ти будут мнози путие жития.</p>
<p>Путем бо премудрости учу тя, наставляю же тебе на течения правая:</p>
<p>аще бо ходиши, не запнутся стопы твоя: аще ли течеши, не утрудишися.</p>
<p>Имися моего наказания, не остави, но сохрани е себе в жизнь твою.</p>
<p>На пути нечестивых не иди, ниже возревнуй путем законопреступных.</p>
<p>На немже аще месте воя соберут, не иди тамо: уклонися же от них и измени:</p>
<p>не уснут бо, аще зла не сотворят: отимется сон от них, и не спят:</p>
<p>тии бо питаются пищею нечестия, вином же законопреступным упиваются.</p>
<p>Путие же праведных подобне свету светятся: предходят и просвещают, дондеже исправится день.</p>
<p>Путие же нечестивых темни: не ведят, како претыкаются.</p>
<p>Сыне, моим глаголом внимай, к моим же словесем прилагай ухо твое:</p>
<p>да не оскудеют ти источницы твои, храни я в сердцы твоем:</p>
<p>живот бо суть всем обретающым я и всей плоти их изцеление.</p>
<p>Всяцем хранением блюди твое сердце: от сих бо исходища живота.</p>
<p>Отими от себе строптива уста, и обидливы устне далече от тебе отрини.</p>
<p>Очи твои право да зрят, и вежди твои да помавают праведная.</p>
<p>Права течения твори твоима ногама и пути твоя исправляй.</p>
<p>Не уклонися ни на десно, ни на шуе: отврати же ногу твою от пути зла:</p>
<p>пути бо десныя весть Господь, развращени же суть, иже ошуюю.</p>
<p>Той же права сотворит течения твоя, и хождения твоя в мире поспешит.</p>
<h4>5</h4>
<p>Сыне, моей премудрости внимай, к моим же словесем прилагай ухо твое,</p>
<p>да сохраниши мысль благую: чувство же моих устен заповедает тебе.</p>
<p>Не внимай злей жене: мед бо каплет от устен жены блудницы, яже на время наслаждает твой гортань:</p>
<p>последи же горчае желчи обрящеши, и изощренну паче меча обоюду остра:</p>
<p>безумия бо нозе низводят употребляющих ю со смертию во ад, стопы же ея не утверждаются:</p>
<p>на пути бо животныя не находит, заблужденна же течения ея и неблагоразумна.</p>
<p>Ныне убо, сыне, послушай мене и не отриновенна сотвори моя словеса:</p>
<p>далече от нея сотвори путь твой и не приближися ко дверем домов ея,</p>
<p>да не предаст иным живота твоего, и твоего жития немилостивым,</p>
<p>да не насытятся инии твоея крепости, твои же труды в домы чуждыя внидут,</p>
<p>и раскаешися на последок твой, егда иструтся плоти тела твоего, и речеши:</p>
<p>како возненавидех наказание, и от обличений уклонися сердце мое?</p>
<p>не послушах гласа наказующаго мя, и ко учащему мя не прилагах уха моего:</p>
<p>вмале бех во всяцем зле посреде Церкве и сонмища.</p>
<p>Сыне, пий воды от своих сосудов и от твоих кладенцев источника:</p>
<p>да преизливаются тебе воды от твоего источника, во твоя же пути да происходят твоя воды.</p>
<p>Да будут тебе единому имения, и да никтоже чуждь причастится тебе.</p>
<p>Источник твоея воды да будет тебе твой, и веселися с женою, яже от юности твоея:</p>
<p>елень любве и жребя твоих благодатей да беседует тебе, твоя же да предидет тебе и да будет с тобою во всяко время: в дружбе бо сея спребываяй умножен будеши.</p>
<p>Не мног буди к чуждей, ниже объят буди объятии не твоея:</p>
<p>пред очима бо суть Божиима путие мужа, вся же течения его назирает.</p>
<p>Законопреступления мужа уловляют: пленицами же своих грехов кийждо затязается.</p>
<p>Сей скончавается с ненаказанными: от множества же своего жития извержется и погибает за безумие.</p>
<h4>6</h4>
<p>Сыне, аще поручишися за твоего друга, предаси твою руку врагу.</p>
<p>Сеть бо крепка мужу свои устне, и пленяется устнами своих уст.</p>
<p>Твори, сыне, яже аз заповедую ти, и спасайся: идеши бо в руце злых за твоего друга: буди не ослабевая, поощряй же и твоего друга, егоже испоручил еси.</p>
<p>Не даждь сна твоима очима, ниже да воздремлеши твоима веждома,</p>
<p>да спасешися аки серна от тенет и яко птица от сети.</p>
<p>Иди ко мравию, о, лениве, и поревнуй видев пути его, и буди онаго мудрейший:</p>
<p>он бо, не сущу ему земледелцу, ниже нудящаго его имеяй, ниже под владыкою сый,</p>
<p>готовит в жатву пищу и многое в лето творит уготование. Или иди ко пчеле и увеждь, коль делателница есть, делание же коль честное творит: еяже трудов царие и простии во здравие употребляют, любима же есть всеми и славна: аще силою и немощна сущи, (но) премудростию почтена произведеся.</p>
<p>Доколе, о, лениве, лежиши? когда же от сна востанеши?</p>
<p>Мало убо спиши, мало же седиши, мало же дремлеши, мало же о‹емлеши перси рукама:</p>
<p>потом же найдет тебе аки зол путник убожество: скудость же аки благий течец. Аще же не ленив будеши, приидет яко источник жатва твоя, скудость же аки злый течец (от тебе) отбежит.</p>
<p>Муж безумен и законопреступный ходит в пути не благи:</p>
<p>той же намизает оком и знамение дает ногою, учит же помаванием перстов.</p>
<p>Развращенно же сердце кует злая: на всякое время таковый мятежы составляет граду.</p>
<p>Сего ради внезапу приходит ему погибель, разсечение и сокрушение неизцельное.</p>
<p>Яко радуется о всех, ихже ненавидит Бог, сокрушается же за нечистоту души:</p>
<p>око досадителя, язык неправедный, руце проливающя кровь праведнаго,</p>
<p>и сердце кующее мысли злы, и нозе тщащыяся зло творити потребятся.</p>
<p>Разжизает лжы свидетель неправеден и насылает суды посреде братий.</p>
<p>Сыне, храни законы отца твоего и не отрини наказания матере твоея:</p>
<p>навяжи же я на твою душу присно и обяжи их о твоей выи.</p>
<p>Егда ходиши, води ю, и с тобою да будет: егда же спиши, да хранит тя, да востающу ти глаголет с тобою.</p>
<p>Зане светилник заповедь закона и свет, и путь жизни, и обличение, и наказание,</p>
<p>еже сохранити тя от жены мужаты и от наваждения языка чуждаго.</p>
<p>Сыне, да не победит тя доброты похоть, ниже уловлен буди твоима очима, ниже да совосхитишися веждами ея.</p>
<p>Цена бо блудницы, елика единаго хлеба: жена же мужей честныя душы уловляет.</p>
<p>Ввяжет ли кто огнь в недра, риз же (своих) не сожжет ли?</p>
<p>Или ходити кто будет на углиех огненных, ног же не сожжет ли?</p>
<p>Тако вшедый к жене мужатей не без вины будет, ниже всяк прикасайся ей.</p>
<p>Не дивно, аще кто ят будет крадый: крадет бо, да насытит душу свою алчущую:</p>
<p>аще же ят будет, воздаст седмерицею, и вся имения своя дав, избавит себе.</p>
<p>Прелюбодей же за скудость ума погибель души своей содевает,</p>
<p>болезни же и безчестие понесет: поношение же его не загладится во век:</p>
<p>исполнена бо ревности ярость мужа ея: не пощадит в день суда,</p>
<p>не изменит ни единою ценою вражды, ниже разрешится многими дарми.</p>
<h4>7</h4>
<p>Сыне, храни моя словеса, моя же заповеди скрый у себе. Сыне, чти Господа, и укрепишися: кроме же его не бойся иного.</p>
<p>Храни моя заповеди, и поживеши, словеса же моя яко зеницы очию:</p>
<p>обложи же ими твоя персты, напиши же я на скрижали сердца твоего.</p>
<p>Нарцы премудрость сестру тебе быти, разум же знаемь сотвори тебе,</p>
<p>да тя соблюдет от жены чуждия и лукавыя, аще тя словесы льстивыми облагати начнет:</p>
<p>оконцем бо из дому своего на пути приничущи,</p>
<p>егоже аще узрит от безумных чад юношу скудоумна,</p>
<p>проходящаго мимо угла в распутиих дому ея</p>
<p>и глаголющаго в темный вечер, егда упокоение будет нощное и мрачное:</p>
<p>жена же срящет его, зрак имущи прелюбодейничь, яже творит юных парити сердцам: воскрилена же есть и блудна,</p>
<p>в дому же не почивают нозе ея:</p>
<p>время бо некое вне глумится, время же на распутиих при всяцем угле приседит:</p>
<p>потом емши лобзает его, безстудным же лицем речет к нему:</p>
<p>жертва мирна ми есть, днесь воздаю обеты моя:</p>
<p>сего ради изыдох в сретение тебе, желающи лица твоего, обретох тя:</p>
<p>простиралами покрых одр мой, коврами же сугубыми постлах, иже от египта,</p>
<p>шафраном посыпах ложе мое и дом мой корицею:</p>
<p>прииди и насладимся любве даже до утра, гряди и поваляемся в похоти:</p>
<p>несть бо мужа моего в дому, отиде в путь далече,</p>
<p>доволно сребра взя с собою, по многих днех возвратится в дом свой.</p>
<p>И прельсти его многою беседою, тенетами же устен (в блуд) привлече его.</p>
<p>Он же абие последова ей о‹юродев, и якоже вол на заколение ведется, и яко пес на узы,</p>
<p>или яко елень уязвлен стрелою в ятра: и спешит яко птица в сеть, не ведый, яко на душу свою течет.</p>
<p>Ныне убо, сыне, послушай мене и внимай глаголом уст моих,</p>
<p>да не уклонится в пути ея сердце твое,</p>
<p>и да не прельстишися в стезях ея: многих бо уязвивши низверже, и безчисленни суть, ихже убила есть:</p>
<p>путие адовы дом ея, низводящии в сокровища смертная.</p>
<h4>8</h4>
<p>Темже ты премудрость проповеждь, да разум послушает тебе.</p>
<p>На высоких бо краех есть, посреде же стезь стоит:</p>
<p>при вратех бо сильных приседит, во входех же поется.</p>
<p>Вас, о, человецы, молю, и вдаю мой глас сыном человеческим.</p>
<p>Уразумейте, незлобивии, коварство, ненаказаннии же, приложите сердце.</p>
<p>Послушайте мене: честная бо реку и изнесу от устен правая.</p>
<p>Яко истине поучится гортань мой, мерзки же предо мною устны лживыя.</p>
<p>С правдою вси глаголы уст моих, ничтоже в них стропотно, ниже развращенно.</p>
<p>Вся права разумевающым, и права обретающым разум.</p>
<p>Приимите наказание, а не сребро, и разум паче злата искушена: избирайте же ведение паче злата чиста.</p>
<p>Лучши бо премудрость камений многоценных, всякое же честное недостойно ея есть.</p>
<p>Аз премудрость вселих совет, и разум и смысл аз призвах.</p>
<p>Страх Господень ненавидит неправды, досаждения же и гордыни, и пути лукавых: возненавидех же аз развращенныя пути злых.</p>
<p>Мой совет и утверждение, мой разум, моя же крепость.</p>
<p>Мною царие царствуют, и сильнии пишут правду:</p>
<p>мною вельможи величаются, и властитилие мною держат землю.</p>
<p>Аз любящыя мя люблю, ищущии же мене обрящут благодать.</p>
<p>Богатство и слава моя есть, и стяжание многих и правда.</p>
<p>Лучше есть плодити мене, паче злата и камения драга: мои же плоды лучше сребра избранна.</p>
<p>В путех правды хожду и посреде стезь оправдания живу,</p>
<p>да разделю любящым мя имение, и сокровища их исполню благих. Аще возвещу вам бывающая на всяк день, помяну, яже от века, изчести.</p>
<p>Господь созда мя (Евр.: стяжа мя) начало путий своих в дела своя,</p>
<p>прежде век основа мя, в начале, прежде неже землю сотворити,</p>
<p>и прежде неже бездны соделати, прежде неже произыти источником вод,</p>
<p>прежде неже горам водрузитися, прежде же всех холмов раждает мя.</p>
<p>Господь сотвори страны и ненаселенныя, и концы населенныя поднебесныя.</p>
<p>Егда готовяше небо, с ним бех, и егда отлучаше престол свой на ветрех,</p>
<p>и егда крепки творяше вышния облаки, и егда тверды полагаше источники поднебесныя,</p>
<p>и егда полагаше морю предел его, да воды не мимо идут уст его, и крепка творяше основания земли, бех при нем устрояющи.</p>
<p>Аз бех, о нейже радовашеся, на всяк же день веселяхся пред лицем его на всяко время,</p>
<p>егда веселяшеся вселенную совершив, и веселяшеся о сынех человеческих.</p>
<p>Ныне убо, сыне, послушай мене: и блажени, иже пути моя сохранят.</p>
<p>Услышите премудрость, и умудритеся, и не отмещите.</p>
<p>Блажен муж, иже послушает мене, и человек, иже пути моя сохранит, бдяй при моих дверех присно, соблюдаяй праги моих входов:</p>
<p>исходи бо мои исходи живота, и уготовляется хотение от Господа:</p>
<p>согрешающии же в мя нечествуют на своя души, и ненавидящии мя любят смерть.</p>
<h4>9</h4>
<p>Премудрость созда себе дом и утверди столпов седмь:</p>
<p>закла своя жертвенная, и раствори в чаши своей вино, и уготова свою трапезу:</p>
<p>посла своя рабы, созывающи с высоким проповеданием на чашу, глаголющи:</p>
<p>иже есть безумен, да уклонится ко мне.</p>
<p>И требующым ума рече: приидите, ядите мой хлеб и пийте вино, еже растворих вам:</p>
<p>оставите безумие и живи будете, да во веки воцаритеся: и взыщите разума, да поживете и исправите разум в ведении.</p>
<p>Наказуяй злыя приимет себе безчестие, обличаяй же нечестиваго порочна сотворит себе (обличения бо нечестивому раны ему).</p>
<p>Не обличай злых, да не возненавидят тебе: обличай премудра, и возлюбит тя.</p>
<p>Даждь премудрому вину, и премудрейший будет: сказуй праведному, и приложит приимати.</p>
<p>Начало премудрости страх Господень, и совет святых разум: разумети бо закон, помысла есть благаго.</p>
<p>Сим бо образом многое поживеши время, и приложатся тебе лета живота твоего.</p>
<p>Сыне, аще премудр будеши, себе премудр будеши и искренним твоим: аще же зол будеши, един почерпнеши злая. Сын наказан премудр будет, безумный же слугою употребится. Иже утверждается на лжах, сей пасет ветры, той же поженет птицы парящыя: остави бо пути своего винограда, в стезях же своего земледелания заблуди, проходит же сквозе пустыню безводную и землю определенную в жаждех, собирает же рукама неплодие.</p>
<p>Жена безумная и продерзая скудна хлебом бывает, яже не весть стыдения,</p>
<p>седе при дверех дому своего, на столце яве на стогнах,</p>
<p>призывающая мимоходящих и исправляющих пути своя:</p>
<p>иже есть от вас безумнейший, да уклонится ко мне: и лишенным разума повелеваю, глаголющи:</p>
<p>хлебом сокровенным в сладость прикоснитеся и воду татьбы сладкую пийте.</p>
<p>Он же не весть, яко земнороднии у нея погибают и во дне ада обретаются. Но отскочи, не замедли на месте ея, ниже настави ока своего к ней: тако бо пройдеши воду чуждую и прейдеши реку чуждую: от воды же чуждия ошайся и от источника чуждаго не пий, да многое время поживеши, и приложатся тебе лета живота.</p>
<h4>10</h4>
<p>Сын премудр веселит отца, сын же безумен печаль матери.</p>
<p>Не пользуют сокровища беззаконных, правда же избавит от смерти.</p>
<p>Не убиет гладом Господь душу праведную, живот же нечестивых низвратит.</p>
<p>Нищета мужа смиряет: руце же мужественных обогащаются.</p>
<p>Сын наказан премудр будет, безумный же слугою употребится: спасется от зноя сын разумный, ветротленен же бывает на жатве сын беззаконный.</p>
<p>Благословение Господне на главе праведнаго: уста же нечестивых покрыет плачь безвременный.</p>
<p>Память праведных с похвалами: имя же нечестивых угасает.</p>
<p>Премудр сердцем приимет заповеди: непокровенный же устнама остроптевая запнется.</p>
<p>Иже ходит просто, ходит надеяся: развращая же пути своя, познан будет.</p>
<p>Намизаяй оком с лестию собирает мужем печали: обличаяй же со дерзновением миротворит.</p>
<p>Источник жизни в руце праведнаго: уста же нечестиваго покрыет пагуба.</p>
<p>Ненависть воздвизает распрю: всех же нелюбопрителных покрывает любовь.</p>
<p>Иже от устен произносит премудрость, жезлом биет мужа безсердечна.</p>
<p>Премудрии скрыют чувство, уста же продерзаго приближаются сокрушению.</p>
<p>Стяжание богатых град тверд, сокрушение же нечестивых нищета.</p>
<p>Дела праведных живот творят, плодове же нечестивых грехи.</p>
<p>Пути жизни хранит наказание: наказанием же не обличеный заблуждает.</p>
<p>Покрывают вражду устне правыя: износящии же укоризну безумнейшии суть.</p>
<p>От многословия не избежиши греха: щадя же устне, разумен будеши.</p>
<p>Сребро разжженое язык праведнаго: сердце же нечестиваго изчезнет.</p>
<p>Устне праведных ведят высокая: безумнии же в скудости скончаваются.</p>
<p>Благословение Господне на главе праведнаго, сие обогащает, и не имать приложитися ему печаль в сердцы.</p>
<p>Смехом безумный творит злая: премудрость же мужеви раждает разум.</p>
<p>В погибели нечестивый обносится: желание же праведнаго приятно.</p>
<p>Преходящей бури, нечестивый изчезает, праведный же уклонився спасается во веки.</p>
<p>Якоже гроздие зеленое вред зубом и дым очима, тако законопреступление творящым е.</p>
<p>Страх Господень прилагает дни: лета же нечестивых умалятся.</p>
<p>Пребывает с праведными веселие, упование же нечестивых погибает.</p>
<p>Утверждение преподобному страх Господень, сокрушение же творящым злая.</p>
<p>Праведник во веки не поколеблется: нечестивии же не населят земли.</p>
<p>Уста праведнаго каплют премудрость, язык же неправеднаго погибнет:</p>
<p>устне мужей праведных каплют благодати, уста же нечестивых развращаются.</p>
<h4>11</h4>
<p>Мерила льстивая мерзость пред Господем, вес же праведный приятен ему.</p>
<p>Идеже аще внидет досаждение, тамо и безчестие: уста же смиренных поучаются премудрости.</p>
<p>Умираяй праведник остави раскаяние, удобна же бывает и посмеятелна нечестивых погибель.</p>
<p>Совершенство правых наставит их, и поползновение отрицающихся пленит их. Не упользуют имения в день ярости: правда же избавит от смерти.</p>
<p>Правда непорочнаго исправляет пути, нечестие же впадает в неправду.</p>
<p>Правда мужей правых избавит их, безсоветием же уловляются беззаконнии.</p>
<p>Скончавшуся мужу праведну, не погибнет надежда: похвала же нечестивых погибнет.</p>
<p>Праведный от лова убегнет, в негоже место предается нечестивый.</p>
<p>Во устех нечестивых сеть гражданом, чувство же праведных благопоспешно.</p>
<p>Во благих праведных исправится град, и в погибели нечестивых радование.</p>
<p>В благословении правых возвысится град, усты же нечестивых раскопается.</p>
<p>Ругается гражданом лишенный разума, муж же мудр безмолвие водит.</p>
<p>Муж двоязычен открывает советы в сонмищи, верный же духом таит вещы.</p>
<p>умже и несть управления, падают аки листвие, спасение же есть во мнозе совете.</p>
<p>Лукавый злодействует, егда сочетавается с праведным, ненавидит же гласа утверждения.</p>
<p>Жена благодатна возносит мужу славу: престол же безчестия жена ненавидящая правды. Богатства ленивии скудни бывают, крепцыи же утверждаются богатством.</p>
<p>Души своей благотворит муж милостивый, погубляет же тело свое немилостивый.</p>
<p>Нечестивый творит дела неправедная: семя же праведных мзда истины.</p>
<p>Сын праведный раждается в живот: гонение же нечестиваго в смерть.</p>
<p>Мерзость Господеви путие развращенни, приятни же ему вси непорочнии в путех своих.</p>
<p>В руку руце вложив неправедно, не без муки будет злых: сеяй же правду приимет мзду верну.</p>
<p>Якоже усерязь златый в ноздрех свинии, тако жене злоумней лепота.</p>
<p>Желание праведных все благое, надежда же нечестивых погибнет.</p>
<p>Суть, иже своя сеюще, множайшая творят: суть же и собирающе чуждая, умаляются.</p>
<p>Душа благословенна всякая простая: муж ярый неблагообразен.</p>
<p>Удержаваяй пшеницу оставит ю языком: продаяй пшеницу скупо, от народа проклят, благословение же Господне на главе подавающаго.</p>
<p>Творяй благая ищет благодати добры: ищущаго же злая постигнут его.</p>
<p>Надеяйся на богатство свое, сей падет: заступаяй же праведных, той возсияет.</p>
<p>Не сматряяй своего дому наследит ветры: поработает же безумный разумному.</p>
<p>От плода правды древо жизни прозябает: отемлются же безвременно души беззаконных.</p>
<p>Аще праведный едва спасается, нечестивый же и грешный где явится?</p>
<h4>12</h4>
<p>Любяй наказание любит чувство: ненавидяй же обличения безумен.</p>
<p>Лучше обретый благодать от Господа Бога: муж же законопреступен премолчан будет.</p>
<p>Не исправится человек от беззаконнаго: корения же праведных не отимутся.</p>
<p>Жена мужественная венец мужу своему: якоже в древе червь, тако мужа погубляет жена злотворная.</p>
<p>Мысли праведных судьбы: управляют же нечестивии лести.</p>
<p>Словеса нечестивых льстива в кровь, уста же правых избавят их.</p>
<p>Аможе обратится нечестивый, изчезает: храмины же праведных пребывают.</p>
<p>Уста разумнаго хвалима бывают от мужа: слабосерд же поругаемь бывает.</p>
<p>Лучше муж в безчестии работаяй себе, нежели честь себе обложив и лишаяйся хлеба.</p>
<p>Праведник милует душы скотов своих: утробы же нечестивых немилостивны.</p>
<p>Делаяй свою землю исполнится хлебов: гонящии же суетная лишени разума. Иже есть сладостен в виннем пребывании, во своих твердынех оставит безчестие.</p>
<p>Желания нечестивых зла: корение же благочестивых в твердостех.</p>
<p>За грех устен впадает в сети грешник: избегает же от них праведник. Сматряяй кротко помилован будет, а сретаяй во вратех оскорбит душы.</p>
<p>От плодов уст душа мужа наполнится благих, воздаяние же устен его воздастся ему.</p>
<p>Путие безумных прави пред ними: послушает советов мудрый.</p>
<p>Безумный абие исповесть гнев свой: крыет же свое безчестие хитрый.</p>
<p>Явленную веру возвещает праведный: свидетель же неправедных льстив.</p>
<p>Суть, иже глаголюще уязвляют аки мечи: языцы же премудрых изцеляют.</p>
<p>Устне истинны исправляют свидетелство: свидетель же скор язык имать неправеден.</p>
<p>Лесть в сердцы кующаго злая: хотящии же мира возвеселятся.</p>
<p>Ничтоже неправедное угодно есть праведному: нечестивии же исполнятся злых.</p>
<p>Мерзость Господеви устне лживы: творяй же верно приятен ему.</p>
<p>Муж разумивый престол чувствия: сердце же безумных срящет клятвы.</p>
<p>Рука избранных одержит удобь: льстивии же будут во пленении.</p>
<p>Страшное слово сердце мужа праведна смущает, весть же благая веселит его.</p>
<p>Разумив праведник себе друг будет: мысли же нечестивых некротки: согрешающих постигнут злая, путь же нечестивых прельстит я.</p>
<p>Не улучит льстивый ловитвы: стяжание же честное муж чистый.</p>
<p>В путех правды живот, путие же злопомнящих в смерть.</p>
<h4>13</h4>
<p>Сын благоразумный послушлив отцу, сын же непокорливый в погибель.</p>
<p>От плодов правды снесть благий: душы же беззаконных погибают безвременно.</p>
<p>Иже хранит своя уста, соблюдает свою душу: продерзивый же устнама устрашит себе.</p>
<p>В похотех есть всяк праздный: руки же мужественных в прилежании.</p>
<p>Словесе неправедна ненавидит праведник: нечестивый же стыдится и не возимет дерзновения.</p>
<p>Правда хранит незлобивыя: нечестивыя же злы творит грех.</p>
<p>Суть богатяще себе, ничесоже имуще: и суть смиряющеся во мнозе богатстве.</p>
<p>Избавление мужа души свое ему богатство: нищий же не терпит прещения.</p>
<p>Свет праведным всегда, свет же нечестивых угасает: души льстивыя заблуждают во гресех, праведнии же щедрят и милуют.</p>
<p>Злый с досаждением творит злая: себе же знающии премудри (суть).</p>
<p>Имение поспешаемо со беззаконием умалено бывает, собираяй же себе со благочестием изобилствовати будет: праведный щедрит и дает.</p>
<p>Лучше начинаяй помогати сердцем обещающаго и в надежду ведущаго: древо бо жизни желание доброе.</p>
<p>Иже презирает вещь, презрен будет от нея: а бояйся заповеди, сей здравствует.</p>
<p>Сыну лукавому ничтоже есть благо: рабу же мудру благопоспешна будут дела, и исправится путь его.</p>
<p>Закон мудрому источник жизни: безумный же от сети умрет.</p>
<p>Разум благ дает благть: разумети же закон, мысли есть благия: путие же презирающих в погибели.</p>
<p>Всяк хитрый творит с разумом, безумный же прострет свою злобу.</p>
<p>Царь дерзостен впадет во злая, вестник же мудр избавит его.</p>
<p>Нищету и безчестие отемлет наказание: храняй же обличения прославится.</p>
<p>Желания благочестивых наслаждают душу, дела же нечестивых далече от разума.</p>
<p>Ходяй с премудрыми премудр будет, ходяй же с безумными познан будет.</p>
<p>Согрешающих постигнут злая, праведных же постигнут благая.</p>
<p>Благ муж наследит сыны сынов: сокровищствуется же праведным богатство нечестивых.</p>
<p>Праведнии насладятся в богатстве лета многа: неправеднии же погибнут вскоре.</p>
<p>Иже щадит жезл (свой), ненавидит сына своего: любяй же наказует прилежно.</p>
<p>Праведный ядый насыщает душу свою: душы же нечестивых скудны.</p>
<h4>14</h4>
<p>Мудрыя жены создаша домы: безумная же раскопа рукама своима.</p>
<p>Ходяй право боится Господа: развращаяй же пути своя обезчестится.</p>
<p>Из уст безумных жезл досаждения: устне же мудрых хранят я.</p>
<p>Идеже несть волов, ясли чисты: а идеже жита многа, явна волу крепость.</p>
<p>Свидетель верен не лжет: разжизает же ложная свидетель неправеден.</p>
<p>Взыщеши премудрости у злых, и не обрящеши: чувство же у мудрых удобно.</p>
<p>Вся противна (суть) мужеви безумну: оружие же чувствия устне премудры.</p>
<p>Премудрость коварных уразумеет пути их: буйство же безумных в заблуждении.</p>
<p>Домове беззаконных требуют очищения, домове же праведных приятни.</p>
<p>Сердце мужа чувственно печаль души его: егда же веселится, не примешается досаждению.</p>
<p>Домове нечестивых изчезнут, селения же право творящих пребудут.</p>
<p>Есть путь, иже мнится человеком прав быти, последняя же его приходят во дно ада.</p>
<p>Ко веселием не примешавается печаль: последняя же радости в плачь приходят.</p>
<p>Путий своих насытится дерзосердый, от размышлений же своих муж благ.</p>
<p>Незлобивый веру емлет всякому словеси, коварный же приходит в раскаяние.</p>
<p>Премудр убоявся уклонится от зла, безумный же на себе надеявся смешавается со беззаконным.</p>
<p>Острояростный без совета творит, муж же мудрый многая терпит.</p>
<p>Разделяют безумнии злобу, коварнии же удержат чувство.</p>
<p>Поползнутся злии пред благими, и нечестивии послужат пред дверьми праведных.</p>
<p>Друзие возненавидят другов убогих: друзие же богатых мнози.</p>
<p>Безчестяй убогия согрешает, милуяй же нищыя блажен.</p>
<p>Заблуждающии (неправедницы) делают злая, милость же и истину делают благии. Не ведят милости и веры делателие злых: милостыни же и веры у делателей благих.</p>
<p>Во всяцем пекущемся есть изюбилие: любосластный же и безпечальный в скудости будет.</p>
<p>Венец премудрых богатство их, житие же безумных зло.</p>
<p>Избавит от злых душу свидетель верен, разжизает же лживая лестный.</p>
<p>Во страсе Господни упование крепости, чадом же своим оставит утверждение (мира).</p>
<p>Страх Господень источник жизни, творит же укланятися от сети смертныя.</p>
<p>Во мнозе языце слава царю: во оскудении же людсте сокрушение сильному.</p>
<p>Долготерпелив муж мног в разуме, малодушный же крепко безумен.</p>
<p>Кроткий муж сердцу врачь: моль же костем сердце чувственно.</p>
<p>Оклеветаяй убогаго раздражает сотворшаго и, почитаяй же его милует нищаго.</p>
<p>Во злобе своей отринется нечестивый: надеяйжеся на Господа своим преподобием праведен.</p>
<p>В сердцы блазе мужа почиет премудрость, в сердцы же безумных не познавается.</p>
<p>Правда возвышает язык: умаляют же племена греси.</p>
<p>Приятен цареви слуга разумный, своим же благообращением отемлет безчестие.</p>
<h4>15</h4>
<p>Гнев губит и разумныя: ответ же смирен отвращает ярость, а слово жестоко возвизает гневы.</p>
<p>Язык мудрых добрая свесть: уста же безумных возвещают злая.</p>
<p>На всяцем месте очи Господни сматряют злыя же и благия.</p>
<p>Изцеление языка древо жизни: храняй же его исполнится Духа.</p>
<p>Безумный ругается наказанию отчу: храняй же заповеди хитрейший. Во мнозе правде крепость многа: нечестивии же от земли искоренятся.</p>
<p>В домех праведных крепость многа: плоды же нечестивых погибают.</p>
<p>Устне мудрых связуются чувством, сердца же безумных не тверда.</p>
<p>Жертвы нечестивых мерзость Господеви, обеты же правоходящих приятни ему.</p>
<p>Мерзость Господеви путие нечестивых: гонящыя же правду любит.</p>
<p>Наказание незлобиваго познавается от мимоходящих: ненавидящии же обличения скончаваются срамно.</p>
<p>Ад и пагуба явна пред Господем, како не и сердца человеков?</p>
<p>Не возлюбит ненаказанный обличающих его, с мудрыми же не побеседует.</p>
<p>Сердцу веселящуся, лице цветет: в печалех же сущу, сетует.</p>
<p>Сердце правое ищет чувства: уста же ненаказанных уразумеют злая.</p>
<p>На всяко время очи злых приемлют злая: добрии же безмолвствуют присно.</p>
<p>Лучше частица малая со страхом Господним, нежели сокровища велия без боязни.</p>
<p>Лучше учреждение от зелий с любовию и благодатию, нежели представление телцев со враждою.</p>
<p>Муж ярый устрояет брани, долготерпеливый же и будущую укрощает. Терпеливый муж угасит суды, нечестивый же воздвизает паче.</p>
<p>Путие праздных постлани тернием, мужественных же углаждени.</p>
<p>Сын премудр веселит отца, сын же безумен раздражает матерь свою.</p>
<p>Несмысленнаго стези скудны ума: муж же разумен исправляя ходит.</p>
<p>Отлагают помышления не чтущии сонмищ: в сердцах же советных пребывает совет.</p>
<p>Не послушает злый его, ниже речет полезно что и добро общему.</p>
<p>Путие живота помышления разумнаго, да уклонився от ада спасется.</p>
<p>Домы досадителей разоряет Господь, утверди же предел вдовицы.</p>
<p>Мерзость Господеви помысл неправедный, чистых же глаголы честны.</p>
<p>Губит себе мздоимец, ненавидяй же даров приятия спасется: милостынями и верами очищаются греси, страхом же Господним уклоняется всяк от зла.</p>
<p>Сердца праведных поучаются вере, уста же нечестивых отвещают злая: приятни пред Господем путие мужей праведных, имиже и врази друзие бывают.</p>
<p>Далече отстоит Бог от нечестивых, молитвы же праведных послушает: лучше малое приятие со правдою, нежели многа жита с неправдою: сердце мужа да мыслит праведная, да от Бога исправятся стопы его.</p>
<p>Видящее око добрая веселит сердце, слава же благая утучняет кости.</p>
<p>Слушаяй обличений живота посреде премудрых водворится.</p>
<p>Иже отметает наказание, ненавидт себе: соблюдаяй же обличения любит свою душу.</p>
<p>Страх Господень наказание и премудрость, и начало славы отвещает ей (, предидет же смиренным слава).</p>
<h4>16</h4>
<p>Человеку предложение сердца: и от Господа ответ языка.</p>
<p>Вся дела смиреннаго явленна пред Богом, и укрепляяй духи Господь.</p>
<p>Приближи ко Господу дела твоя, и утвердятся помышления твоя.</p>
<p>Вся содела Господь себе ради: нечестивии же в день зол погибнут.</p>
<p>Нечист пред Богом всяк высокосердый: в руку же руце влагаяй неправедно не обезвинится.</p>
<p>Начало пути блага, еже творити праведная, приятна же пред Богом паче, нежели жрети жертвы.</p>
<p>Ищай Господа обрящет разум со правдою:</p>
<p>праве же ищущии его обрящут мир.</p>
<p>Вся дела Господня со правдою: хранится же нечестивый на день зол.</p>
<p>Пророчество во устнех царевых, в судищи же не погрешат уста его.</p>
<p>Превеса мерила правда у Господа: дела же его мерила праведная.</p>
<p>Мерзость цареви творяй злая: со правдою бо уготовляется престол началства.</p>
<p>Приятны царю устне праведны, словеса же правая любит Господь.</p>
<p>Ярость царева вестник смерти: муж же премудр утолит его.</p>
<p>Во свете жизни сын царев: приятнии же ему яко облак позден.</p>
<p>Угнеждения премудрости избраннее злата: вселения же разума дражайши сребра.</p>
<p>Путие жизни укланяются от злых: долгота же жития путие праведни. Приемляй наказание во благих будет, храняй же обличения умудрится. Иже хранит своя пути, соблюдает свою душу: любяй же живот свой щадит своя уста.</p>
<p>Прежде сокрушения предваряет досаждение, прежде же падения злопомышление.</p>
<p>Лучше кроткодушен со смирением, нежели иже разделяет корысти с досадительми.</p>
<p>Разумный в вещех обретатель благих, надеяйся же на Господа блажен.</p>
<p>Премудрыя и разумныя злыми наричут, сладции же в словеси множае услышани будут.</p>
<p>Источник животен разум стяжавшым, наказание же безумных зло.</p>
<p>Сердце премудраго уразумеет яже от своих ему уст, во устнах же носит разум.</p>
<p>Сотове медовнии словеса добрая, сладость же их изцеление души.</p>
<p>Суть путие мнящиися прави быти мужу, обаче последняя их зрят во дно адово.</p>
<p>Муж в трудех труждается себе и изнуждает погибель свою: строптивый во своих устах носит погибель.</p>
<p>Муж безумен копает себе злая и во устнах своих сокровищствует огнь.</p>
<p>Муж строптивый разсылает злая, и светилник льсти вжигает злым, и разлучает други.</p>
<p>Муж законопреступен прельщает други и отводит их в пути не благи.</p>
<p>Утверждаяй очи свои мыслит развращенная, грызый же устне свои определяет вся злая: сей пещь есть злобы.</p>
<p>Венец хвалы старость, на путех же правды обретается.</p>
<p>Лучше муж долотерпелив паче крепкаго, (и муж разум имеяй паче земледелца великаго:) удержаваяй же гнев паче вземлющаго град.</p>
<p>В недра входят вся неправедным: от Господа же вся праведная.</p>
<h4>17</h4>
<p>Лучше укрух хлеба со сластию в мире, нежели дом исполнен многих благих и неправедных жертв со бранию.</p>
<p>Раб смыслен обладает владыки безумными, в братиих же разделит (имение) на части.</p>
<p>Якоже искушается в пещи сребро и злато, тако избранная сердца у Господа.</p>
<p>Злый послушает языка законопреступных, праведный же не внимает устнам лживым.</p>
<p>Ругайся убогому раздражает сотворшаго его, радуяйся же о погибающем не обезвинится: милуяй же помилован будет.</p>
<p>Венец старых чада чад: похвала же чадом отцы их. Верному весь мир богатство, неверному же ниже пенязь.</p>
<p>Неприличны суть безумному устне верны, ниже праведному устне лживы.</p>
<p>Мзда благодатей наказание употребляющым: и аможе аще обратится, успеет.</p>
<p>Иже таит обиды, ищет любве: а иже ненавидит скрывати, разлучает други и домашния.</p>
<p>Сокрушает прещение сердце мудраго: безумный же биемь не чувствует (ран).</p>
<p>Прекословия воздвижет всяк злый: Господь же ангела немилостива послет нань.</p>
<p>Впадет попечение мужу смысленну: безумнии же размышляют злая.</p>
<p>Иже воздает злая за благая, не подвигнутся злая из дому его.</p>
<p>Власть дает словесем начало правды: предводителствует же скудости пря и брань.</p>
<p>Иже судит праведнаго неправедным, неправеднаго же праведным, нечист и мерзок у Господа.</p>
<p>Вскую бяше имение безумному? стяжати бо премудрости безсердый не может. Иже высок творит свой дом, ищет сокрушения: остроптеваяй же учитися впадет во злая.</p>
<p>На всяко время друг да будет тебе, братия же в нуждах полезни да будут: сего бо ради раждаются.</p>
<p>Муж безумен плещет и радуется себе, якоже поручаяйся испоручит друга своего, на своих же устнах огнь сокровишствует.</p>
<p>Грехолюбец радуется сваром, а жестокосердый не усрящет благих.</p>
<p>Муж удобопреложный языком впадет во злая: сердце же безумнаго болезнь стяжавшему е.</p>
<p>Не веселится отец о сыне ненаказаннем: сын же мудр веселит матерь свою.</p>
<p>Сердце веселящеся благоиметися творит: мужу же печальну засышут кости.</p>
<p>Приемлющему дары неправедно в недра не предуспевают путие: нечестивый же укланяет пути правды.</p>
<p>Лице разумно мужа премудра, очи же безумнаго на концех земли.</p>
<p>Гнев отцу сын безумен, и болезнь рождшей его.</p>
<p>Тщеты творити мужу праведну не добро, ниже преподобно наветовати властем праведным.</p>
<p>Иже щадит глагол произнести жесток, разумен: долготерпеливый же муж премудр, лучше ищущаго науки.</p>
<p>Несмысленному вопросившу о мудрости, мудрость вменится: нема же кто себе творит, возмнится разумен быти.</p>
<h4>18</h4>
<p>Вины ищет муж хотя отлучитися от другов, на всяко же время поносимь будет.</p>
<p>Не требует премудрости муж скудоумен, зане паче водится безумием.</p>
<p>Егда приидет нечестивый во глубину зол, нерадит: находит же ему безчестие и поношение.</p>
<p>Вода глубока слово в сердцы мужа, река же изскачущи и источник жизни.</p>
<p>Чудитися лицу нечестиваго не добро, ниже преподобно укланяти праведное на суде.</p>
<p>Устне безумнаго приводят его на зло, уста же его дерзостная призывают смерть.</p>
<p>Уста безумнаго сокрушение ему, устне же его сеть души его.</p>
<p>Ленивыя низлагает страх: души же мужей женам подобных взалчут.</p>
<p>Не изцеляяй себе во своих делех брат есть погубляющему себе самаго.</p>
<p>Из величества крепости имя Господне, к немуже притекающе праведницы возносятся.</p>
<p>Имение богату мужу град тверд, слава же его вельми присеняет.</p>
<p>Прежде сокрушения возносится сердце мужу и прежде славы смиряется.</p>
<p>Иже отвещает слово прежде слышания, безумие ему есть и поношение.</p>
<p>Гнев мужа укрощает раб разумный: малодушна же человека кто стерпит?</p>
<p>Сердце разумнаго стяжет чувствие, ушеса же мудрых ищут смысла.</p>
<p>Даяние человека распространяет его и с сильными посаждает его.</p>
<p>Праведный себе самаго оглаголник во первословии: егда же приложит супостат, обличается.</p>
<p>Прекословия утоляет молчаливый и во властех определяет.</p>
<p>Брат от брата помогаемь, яко град тверд и высок, укрепляется же якоже основаное царство.</p>
<p>От плодов уст муж насыщает чрево свое, и от плодов устен своих насытится.</p>
<p>Смерть и живот в руце языка: удержавающии же его снедят плоды его.</p>
<p>Иже обрете жену добру, обрете благодать, приял же есть от Господа тишину.</p>
<p>Иже изгоняет жену добрую, изгоняет благая: держай же прелюбодейцу безумен и нечестив.</p>
<p>С молении глаголет убогий, богатый же отвещает жестоко.</p>
<p>Муж любовен к дружбе, и есть друг прилепивыйся паче брата.</p>
<h4>19</h4>
<p>Лучше есть убог ходяй в простоте своей, неже богатый строптив устны своими и несмыслен.</p>
<p>Идеже несть учения души, несть добро, и иже скор есть ногама, поткнется.</p>
<p>Неразумие мужа погубляет пути его, и Бога виновна творит в сердцы своем.</p>
<p>Богатство прилагает други многи: нищий же и от сущаго друга оставляемь бывает.</p>
<p>Свидетель лжив без муки не будет: оклеветаяй же неправедно не убежит ея.</p>
<p>Мнози угождают лицам царским: всяк же зол бывает в поношение мужеви.</p>
<p>Всяк, иже убогаго брата ненавидит, и от содружества далече будет. Мысль благая ведящым ю приближается, муж же мудр обрящет ю. Много творяй зла совершает злобу, а иже раздражает словесы, не спасется.</p>
<p>Стяжавый мудрость любит себе, а иже сохраняет разум, обрящет благая.</p>
<p>Свидетель лживый не без муки будет, а иже разжизает злобу, погибнет от нея.</p>
<p>Не пользует безумному сладость, и аще раб начнет с досаждением обладати.</p>
<p>Милостив муж долготерпит, похвала же его превосходит законопреступных.</p>
<p>Царево прещение подобно рыканию львову, и якоже роса злаку, тако тихость его.</p>
<p>Студ есть отцу сын безумен, и нечисты обеты от мзды блудницы.</p>
<p>Дом и имение разделяют отцы чадом: от Господа же сочетавается жена мужеви.</p>
<p>Страх содержит мужа женонравна: душа же празднаго взалчет.</p>
<p>Иже хранит заповеди, соблюдает свою душу, а нерадяй о своих путех погибнет.</p>
<p>Милуяй нища взаим дает Богови, по даянию же его воздастся ему.</p>
<p>Наказуй сына твоего, тако бо будет благонадежен: в досаждение же не вземлися душею твоею.</p>
<p>Злоумен муж много отщетится: аще же губитель есть, и душу свою приложит.</p>
<p>Слушай, сыне, отца твоего наказания, да мудр будеши в последняя твоя.</p>
<p>Многи мысли в сердцы мужа: совет же Господень во век пребывает.</p>
<p>Плод мужеви милостыня: лучше же нищь праведный, нежели богат лжив.</p>
<p>Страх Господень в живот мужеви: а безстрашный водворится на местех, идеже не наблюдается разум.</p>
<p>Скрываяй в недрех руце свои неправедно ниже ко устом своим принесет я.</p>
<p>Губителю раны приемлющу, безумный коварнее будет: аще же обличаеши мужа разумна, уразумеет чувство.</p>
<p>Безчествуяй отца и отреваяй матерь свою срамоту приимет и поношение.</p>
<p>Сын оставляяй хранити наказание отчее поучится словесем злым.</p>
<p>Выручаяй отрока несмыслена досаждает оправданию: уста же нечестивых пожрут суд.</p>
<p>Уготовляются невоздержным раны, и мучения подобне неразумным.</p>
<h4>20</h4>
<p>Невинно вино, укоризненно же пиянство, и всяк пребываяй в нем не будет премудр.</p>
<p>Не разнствует прещение царево от ярости львовы: раздражаяй же его и примешаяйся ему согрешает в свою душу.</p>
<p>Слава мужу отвращатися от досаждения: всяк же безумен сими соплетается.</p>
<p>Поносимь ленивый не усрамляется, такожде и заемляй пшеницу в жатву.</p>
<p>Вода глубока совет в сердцы мужа: муж же премудр изчерплет ю.</p>
<p>Велика вещь человек, и драгая муж творяй милость: мужа же верна (велико) дело обрести.</p>
<p>Иже без порока живет в правде, блажены оставит дети своя.</p>
<p>Егда царь праведен на престоле сядет, не противится пред очима его ничтоже лукаво.</p>
<p>Кто похвалится чисто имети сердце? или кто дерзнет рещи чиста себе быти от грехов?</p>
<p>Вес велик и мал, и мера сугуба, нечиста пред Господем обоя:</p>
<p>и творяй я в начинаниих своих запнется: юнота с преподобным, и правый путь его.</p>
<p>Ухо слышит, и око видит: Господня дела обоя.</p>
<p>Не люби клеветати, да не вознесешися: отверзи очи твои и насыщайся хлеба.</p>
<p>Зло, зло, речет стяжаваяй, и отшед тогда похвалится.</p>
<p>Есть злато и множество камений драгих, сосуд честен устне разумны.</p>
<p>Возми ризу его, яко испоручник бысть чуждыя, и за чуждую возми залог от него.</p>
<p>Сладок есть человеку хлеб лжи, но потом исполнятся уста его камения.</p>
<p>Помышление в совете уготовится, в правлении же творит брань.</p>
<p>Открываяй тайну ходит лестию: и прельщающему устнами своими не примешайся.</p>
<p>Злословящему отца или матерь угаснет светилник, зеницы же очес его узрят тму.</p>
<p>Часть поспешна в начале, в последних не благословится.</p>
<p>Не рцы: отмщу врагу: но потерпи Господа, да ти поможет.</p>
<p>Мерзость Господеви сугубый вес, и мерило лживо не добро пред ним.</p>
<p>От Господа исправляются стопы мужу: смертный же како уразумеет пути своя?</p>
<p>Сеть мужеви скоро нечто от своих освящати: по обете бо раскаяние бывает.</p>
<p>Веятель нечестивых есть царь мудр и наложит на ня коло.</p>
<p>Свет Господень дыхание человеком, иже испытает тайная утробы.</p>
<p>Милостыня и истина сохранение царю, и оыдут престол его в правде.</p>
<p>Лепота (есть) юным премудрость: слава же старым седины.</p>
<p>Раны и сокрушения сретают злых, язвы же в сокровищих чрева.</p>
<h4>21</h4>
<p>Якоже устремление воды, тако сердце царево в руце Божией: аможе аще восхощет обратити, тамо уклонит е.</p>
<p>Всяк муж является себе праведен: управляет же сердца Господь.</p>
<p>Творити праведная и истинствовати угодна Богу паче, нежели жертв кровь.</p>
<p>Велемудрый во укоризне дерзосерд, светило же нечестивых греси.</p>
<p>Помышления тщаливаго во изюбилии, и всяк нерадивый в лишении.</p>
<p>Делаяй сокровища языком лживым суетная гонит в сети смертныя.</p>
<p>Всегубителство на нечестивыя устремляется: не хотят бо творити праведная.</p>
<p>К стропотным стропотныя пути посылает Бог: чиста бо и права дела его.</p>
<p>Лучше жити во угле непокровеннем, нежели в повапленных с неправдою и в храмине общей.</p>
<p>Душа нечестиваго не помилуется ни от единаго от человеков.</p>
<p>Тщету приемлющу невоздержному, коварнейший будет незлобивый, разумеваяй же мудрый приимет разум.</p>
<p>Разумевает праведный сердца нечестивых и уничтожает нечестивыя в злых.</p>
<p>Иже затыкает ушеса своя, еже не послушати немощнаго, и той призовет, и не будет послушаяй его.</p>
<p>Даяние тайно отвращает гневы, щадяй же даров воздвизает ярость крепкую.</p>
<p>Веселие праведных творити суд: преподобный же нечист у злодеев.</p>
<p>Муж заблуждаяй от пути правды в сонмищи исполинов почиет.</p>
<p>Муж скуден любит веселие, любяй же вино и елей не обогатится.</p>
<p>Отребие же праведнику беззаконник.</p>
<p>Лучше жити в земли пусте, неже жити с женою сварливою и язычною и гневливою.</p>
<p>Сокровище вожделенно почиет во устех мудраго: безумнии же мужие пожирают е.</p>
<p>Путь правды и милостыни обрящет живот и славу.</p>
<p>Во грады крепки вниде премудрый и разруши утверждение, на неже надеяшася нечестивии.</p>
<p>Иже хранит своя уста и язык, соблюдает от печали душу свою.</p>
<p>Продерзый и величавый и горделивый губитель нарицается: а иже памятозлобствует, беззаконен.</p>
<p>Похоти лениваго убивают: не произволяют бо руце его творити что.</p>
<p>Нечестивый желает весь день похоти злыя, праведный же милует и щедрит нещадно.</p>
<p>Жертвы нечестивых мерзость Господеви: ибо беззаконно приносят я.</p>
<p>Свидетель ложный погибнет, муж же послушлив сохраняемь возглаголет.</p>
<p>Нечестив муж безстудно стоит лицем: правый же сам разумевает пути своя.</p>
<p>Несть премудрости, несть мужества, несть совета у нечестиваго.</p>
<p>Конь уготовляется на день брани: от Господа же помощь.</p>
<h4>22</h4>
<p>Лучше имя доброе, неже богатство много, паче же сребра и злата благодать благая.</p>
<p>Богат и нищь сретоста друг друга, обоих же Господь сотвори.</p>
<p>Худог, видев лукаваго мучима крепко, сам наказуется: безумнии же мимошедше отщетишася.</p>
<p>Род премудрости страх Господень, и богатство и слава и живот.</p>
<p>Волчцы и сети на путех стропотных, храняй же свою душу избежит их.</p>
<p>Богатии убогими имут обладати,</p>
<p>и раби своим господем взаим дадут.</p>
<p>Сеявый злая пожнет злая, язву же дел своих совершит.</p>
<p>Мужа тиха и даятеля любит Господь, суету же дел его скончает.</p>
<p>Милуяй нищаго сам препитается: от своих бо хлебов даде убогому. Победу и честь устрояет даяй дары, обаче душу погубляет стяжавших.</p>
<p>Изжени от сонмища губителя, и изыдет с ним прение: егда бо сядет в сонмищи, всех безчестит.</p>
<p>Любит Господь преподобная сердца, приятни же ему вси непорочнии в путех своих: устнама пасет царь (люди своя).</p>
<p>Очи Господни соблюдают чувство: презирает словеса законопреступный.</p>
<p>Вины ищет и глаголет ленивый: лев на стезях, на путех же разбойницы.</p>
<p>Яма глубока уста законопреступных: возненавиденый же от Господа впадется в ню. Суть путие злии пред мужем, и не любит возвратитися от них: возвратитися же подобает от пути стропотна и злаго.</p>
<p>Безумие висит на сердцы юнаго: жезл же и наказание далече (отгонит) от него.</p>
<p>Обидяй убогаго многая себе зла творит, дает же богатому во оскудение (себе).</p>
<p>Ко словесем мудрых прилагай твое ухо, и услыши моя словеса: свое же сердце утверди (к ним), да разумееши, яко добра суть.</p>
<p>И аще вложиши я в сердце твое, возвеслят тебе купно во твоих устнех.</p>
<p>Да будет ти на Господа надежда, и покажет ти путь свой.</p>
<p>Ты же напиши я себе трижды, на совет и смысл и разум, на широте сердца твоего: учу бо тя истинному словеси, и разума благаго слушати на ответы словесем истинным предлагаемым тебе.</p>
<p>Не насильствуй нищаго, зане убог есть, и не досаждай немощному во вратех:</p>
<p>Господь бо имать судити его суд, и избавиши твою безбедную душу.</p>
<p>Не бывай друг мужу гневливу и со другом жестокосердым не соводворяйся:</p>
<p>да не когда научишися путем его и приимеши тенета души твоей.</p>
<p>Не вдавайся в поручение, стыдяся лица:</p>
<p>егда бо не будеши имети чим искупитися, возмут постелю, яже под ребры твоими.</p>
<p>Не прелагай предел вечных, яже положиша отцы твои.</p>
<p>Прозрителну человеку и острому в делех своих пред царьми подобает стояти, и не стояти пред мужми простыми.</p>
<h4>23</h4>
<p>Аще сядеши вечеряти на трапезе сильнаго, разумно разумевай предлагаемая тебе,</p>
<p>и налагай руку твою, ведый, яко сицевая тебе подобает уготовити:</p>
<p>аще же несытнейший еси, не желай брашен его: сия бо имут живот ложен.</p>
<p>Не распростирайся убог сый с богатым, твоею же мыслию удаляйся.</p>
<p>Аще устремиши на него око твое, никогдаже явится: соделаны бо суть ему крила яко орлу, и обращается в дом настоятеля своего.</p>
<p>Не вечеряй с мужем завистливым, ниже похощеши пищей его:</p>
<p>имже бо образом аще кто поглотит власы, сице яст и пиет: ниже к себе да введеши его и снеси хлеб твой с ним:</p>
<p>изблюет бо его и осквернит словеса твоя добрая.</p>
<p>Во ушию безумнаго ничтоже глаголи, да не когда поругает разумная словеса твоя.</p>
<p>Не прелагай предел вечных и в стяжание сирот не вниди:</p>
<p>избавляяй бо их Господь крепок есть и разсудит суд их с тобою.</p>
<p>Даждь в наказание сердце твое, ушеса же твоя уготовай словесем чувственным.</p>
<p>Не преставай младенца наказовати: аще бо жезлом биеши его, не умрет (от него):</p>
<p>ты бо побиеши его жезлом, душу же его избавиши от смерти.</p>
<p>Сыне, аще премудро будет сердце твое, возвеселиши и мое сердце,</p>
<p>и пребудут в словесех твои устне к моим устнам, аще права будут.</p>
<p>Да не ревнует сердце твое грешником, но в страсе Господни буди весь день:</p>
<p>аще бо соблюдеши я, будут ти внуцы, и упование твое не отступит.</p>
<p>Слушай, сыне, и премудр бывай и исправляй мысли твоего сердца:</p>
<p>не буди винопийца, ниже прилагайся к сложением и купованием мяс:</p>
<p>всяк бо пияница и блудник обнищает, и облечется в раздранная и в рубища всяк сонливый.</p>
<p>Слушай, сыне, отца родившаго тя, и не презирай, егда состареется мати твоя.</p>
<p>Истину стяжи и не отрини мудрости и учения и разума.</p>
<p>Добре воспитовает отец праведен, о сыне же премудрем веселится душа его.</p>
<p>Да веселится отец и мати о тебе, и да радуется рождшая тя.</p>
<p>Даждь ми, сыне, твое сердце, очи же твои моя пути да соблюдают.</p>
<p>Сосуд бо сокрушен чуждий дом, и студенец тесен чуждий:</p>
<p>сей бо вскоре погибнет, и всякий законопреступник потребится.</p>
<p>Кому горе? кому молва? кому судове? кому горести и свары? кому сокрушения вотще? кому сини очи?</p>
<p>Не пребывающым ли в вине? и не назирающым ли, где пирове бывают?</p>
<p>Не упивайтеся вином, но беседуйте ко человеком праведным, и беседуйте во проходех: аще бо на чашы и сткляницы вдаси очи твои, последи имаши ходити нажайший белилнаго древа:</p>
<p>последи же яко от змиа уязвен прострется, и якоже от кераста разливается ему яд.</p>
<p>Очи твои егда узрят (жену) чуждую, уста твоя тогда возглаголют стропотная:</p>
<p>и возляжеши яко в сердцы моря и якоже кормчий во мнозе волнении.</p>
<p>Речеши же: биша мя, и не поболех, и поругашася ми, аз же не разумех: когда утро будет, да шед взыщу, с нимиже снидуся?</p>
<h4>24</h4>
<p>Сыне, не ревнуй мужем злым, ниже возжелей быти с ними:</p>
<p>лжам бо поучается сердце их, и болезни устне их глаголют.</p>
<p>С премудростию зиждется дом и с разумом исправляется.</p>
<p>С чувствием исполняются сокровища от всякаго богатства честнаго и добраго.</p>
<p>Лучше мудрый крепкаго, и муж разум имеяй земледелца велика.</p>
<p>Со управлением бывает брань, помощь же с сердцем советным.</p>
<p>Премудрость и мысль блага во вратех премудрых: смысленнии не укланяются от закона Господня,</p>
<p>но советуют в сонмищих. Ненаказанных сретает смерть,</p>
<p>умирает же безумный во гресех. Нечистота мужу губителю:</p>
<p>осквернится в день зол и в день печали, дондеже оскудеет.</p>
<p>Избави ведомыя на смерть и искупи убиваемых, не щади.</p>
<p>Аще же речеши: не вем сего: разумей, яко Господь всех сердца весть, и создавый дыхание всем, сей весть всяческая, иже воздаст комуждо по делом его.</p>
<p>Яждь мед, сыне, благ бо есть сот, да насладится гортань твой:</p>
<p>сице уразумееши премудрость душею твоею: аще бо обрящеши, будет добра кончина твоя, и упование не оставит тебе.</p>
<p>Не приводи нечестиваго на пажить праведных, ниже прельщайся насыщением чрева:</p>
<p>седмерицею бо падет праведный и востанет, нечестивии же изнемогут в злых.</p>
<p>Аще падет враг твой, не обрадуйся ему, в преткновении же его не возносися:</p>
<p>яко узрит Господь, и не угодно ему будет, и отвратит ярость свою от него.</p>
<p>Не радуйся о злодеющих и не ревнуй грешным,</p>
<p>не пребудут бо внуцы лукавых, светило же нечестивых угаснет.</p>
<p>Бойся Бога, сыне, и царя, и ни единому же их противися:</p>
<p>внезапу бо истяжут нечестивых, мучения же обоих кто увесть? Слово сохраняяй сын кроме погибели будет: приемляй же прият оное. Ничтоже ложно от языка цареви да глаголется, и ни едина лжа от языка его да изыдет: меч (есть) язык царев, а не плотян: и иже аще предан будет, сокрушится: аще бо раздражится ярость его, со жилами человеки губит, и кости человеческия поядает и сожигает яко пламень, яко не ядомым быти птенцами орлими. Моих словес, сыне, бойся, и приим я покайся.</p>
<p>Сия же вам смысленным глаголю разумети: срамлятися лица на суде не добро.</p>
<p>Глаголяй нечестиваго, яко праведен есть, проклят от людий будет и возненавиден во языцех:</p>
<p>обличающии же лучшии явятся, на няже приидет благословение благо:</p>
<p>и устне облобызают отвещающыя словеса блага.</p>
<p>Уготовляй на исход дела твоя, и уготовися на село, и ходи вслед мене, и созиждеши дом твой.</p>
<p>Не буди свидетель лжив на твоего гражданина, ниже пространяйся твоима устнама.</p>
<p>Не рцы: имже образом сотвори ми, сотворю ему и отмщу ему, имиже мя преобиде.</p>
<p>Якоже нива муж безумный, и яко виноград человек скудоумный:</p>
<p>аще оставиши его, опустеет и травою порастет весь, и будет оставлен, ограды же каменныя его раскопаются.</p>
<p>Последи аз покаяхся, воззрех избрати наказание:</p>
<p>мало дремлю, мало же сплю и мало о‹емлю рукама перси:</p>
<p>аще же сие твориши, приидет предидущи нищета твоя и скудость твоя, яко благ течец.</p>
<h4>25</h4>
<p>Сия притчи соломони бывшыя нерасположенны, яже списаша друзие езекии царя иудейска.</p>
<p>Слава Божия крыет слово, слава же цурева почитает повеления его.</p>
<p>Небо высоко, земля же глубока: сердце же царево необличително.</p>
<p>Куй неискушенное сребро, и очистится чисто все.</p>
<p>Убивай нечестивыя от лица царева, и исправится в правде престол его.</p>
<p>Не гордися пред лицем царевым и на месте сильных не стани:</p>
<p>лучше бо ти есть, егда речет: взыди ко мне: нежели смиритися тебе пред лицем сильнаго.</p>
<p>Иже видеста очи твои, глаголи. Не впадай в тяжбу скоро, да не раскаешися послежди, егда тебе досадит друг твой.</p>
<p>Вступай вспять, не неради, да не поносит убо тебе друг:</p>
<p>свара же твоя и вражда твоя не отступит, но будет ти равна со смертию. Благодать и любы свобождает, в нихже утверди себе, да не в поношении будеши, но сохрани пути твоя добре устроены.</p>
<p>(Якоже) яблоко злато во усерязи сардийскаго камене, сице рещи слово при приличных ему.</p>
<p>И (якоже) во усерязь златый сардийский камень многоценный вяжется, (сице) слово премудро во ухо благопослушно.</p>
<p>Якоже исходище снега в жатву зноя пользует, тако вестник верен пославших его: душы бо употребляющих его пользует.</p>
<p>Якоже ветри и облацы и дождеве являющиися, тако и хвалящийся о даянии ложнем.</p>
<p>В долготерпении благополучие царем: язык же мякок сокрушает кости.</p>
<p>Мед обрет яждь умеренно, да не како пресыщен изблюеши.</p>
<p>Не учащай вносити ногу твою ко другу твоему, да не когда насыщься тебе, возненавидит тя.</p>
<p>Дреколь и мечь и стрела остра, тако и муж свидетелствуяй на друга своего свидетелство ложное.</p>
<p>Путь злаго и нога законопреступнаго погибнут в день зол.</p>
<p>Якоже оцет неполезен вреду и дым очима, тако припадшая страсть в телеси сердце оскорбляет.</p>
<p>Якоже молие в ризе и червие в древе, тако печаль мужу вредит сердце.</p>
<p>Аще алчет враг твой, ухлеби его: аще ли жаждет, напой его:</p>
<p>сие бо творя, углие огненное собираеши на главу его, Господь же воздаст тебе благая.</p>
<p>Ветр северный воздвизает облаки, лице же безстудно язык раздражает.</p>
<p>Лучше жити во угле непокрытем, неже во храмине общей со женою клеветливою.</p>
<p>Якоже вода студеная души жаждущей благоприятна, тако весть благая от земли издалеча.</p>
<p>Якоже аще кто источник заграждает и исходище воды губит, тако не лепо праведнику пасти пред нечестивым.</p>
<p>Ясти мед много не добро: почитати же подобает словеса славна.</p>
<p>Якоже град стенами разорен и не огражден, тако муж творяй что без совета.</p>
<h4>26</h4>
<p>Якоже роса в жатву и якоже дождь в лете, тако несть безумному чести.</p>
<p>Якоже птицы отлетают и врабиеве, тако клятва суетная не найдет ни на когоже.</p>
<p>Якоже бичь коню и остен ослу, тако жезл языку законопреступну.</p>
<p>Не отвещай безумному по безумию его, да не подобен ему будеши:</p>
<p>но отвещай безумному по безумию его, да не явится мудр у себе.</p>
<p>От путий своих поношение творит, иже посла вестником безумным слово.</p>
<p>Отими шествие от глезн и законопреступление от уст безумных.</p>
<p>Иже привязует камень в пращи, подобен есть дающему безумному славу.</p>
<p>Терния прозябают в руце пияницы, и порабощение в руце безумных.</p>
<p>Многими волнуется всяка плоть безумных, сокрушается бо изступление их.</p>
<p>Якоже пес, егда возвратится на своя блевотины, и мерзок бывает, тако безумный своею злобою возвращься на свой грех. Есть стыд наводяй грех, и есть стыд слава и благодать.</p>
<p>Видех мужа непщевавша себе мудра быти, упование же имать безумный паче его.</p>
<p>Глаголет ленивый послан на путь: лев на путех, на стогнах же разбойницы.</p>
<p>Якоже дверь обращается на пяте, тако ленивый на ложи своем.</p>
<p>Скрыв ленивый руку в недро свое не возможет принести ко устом.</p>
<p>Мудрейший себе ленивый является, паче во изюбилии износящаго весть.</p>
<p>Якоже держай за ошиб пса, тако председателствуяй чуждему суду.</p>
<p>Якоже врачуемии мещут словеса на человеки, сретаяй же словом первый запнется:</p>
<p>тако вси коварствующии над своими други: егда же увидени будут, глаголют, яко играя содеях.</p>
<p>Во мнозех древех растет огнь: а идеже несть разгневляюща, умолкает свар.</p>
<p>Огнище углию, и дрова огневи: муж же клеветлив в мятеж свара.</p>
<p>Словеса ласкателей мягка: сия же ударяют в сокровища утроб.</p>
<p>Сребро даемо с лестию, якоже скудель вменяемо: устне гладки сердце покрывают прискорбно.</p>
<p>Устнама вся обещавает плачай враг, в сердцы же содевает лесть.</p>
<p>Аще тя молит враг велиим гласом, не веруй ему, седмь бо есть лукавствий в души его.</p>
<p>Таяй вражду составляет лесть: открывает же своя грехи благоразумный на сонмищих.</p>
<p>Изрываяй яму искреннему впадется в ню: валяяй же камень на себе валит.</p>
<p>Язык лжив ненавидит истины, уста же непокровенна творят нестроение.</p>
<h4>27</h4>
<p>Не хвалися о утрии, не веси бо, что родит (день) находяй.</p>
<p>Да хвалит тя искренний, а не твоя уста, чуждий, а не твои устне.</p>
<p>Тяжко камень и неудобоносно песок, гнев же безумнаго тяжший обоего.</p>
<p>Безмилостивна ярость и остр гнев, но ничтоже постоит ревности.</p>
<p>Лучше обличения откровенна тайныя любве.</p>
<p>Достовернее суть язвы друга, нежели вольная лобзания врага.</p>
<p>Душа в сытости сущи сотам ругается: души же нищетней и горькая сладка являются.</p>
<p>Якоже егда птица отлетит от гнезда своего, тако человек порабощается, егда устранится от своих мест.</p>
<p>Миры и вином и фимиамы красуется сердце, растерзаваетжеся от бед душа.</p>
<p>Друга твоего или друга отча не оставляй: в дом же брата своего не вниди неблагополучно: лучше друг близ, неже брат далече живый.</p>
<p>Мудр буди, сыне, да веселится сердце твое, и отврати от себе понослива словеса.</p>
<p>Хитрый злым находящым укрывается: безумнии же нашедше тщету постраждут.</p>
<p>Отими ризу его, прейде бо досадитель, иже чуждая погубляет.</p>
<p>Иже аще благословит друга утро велиим гласом, от кленущаго ни чимже разнствовати возмнится.</p>
<p>Капли изгоняют человека в день зимен из дому его, тако и жена клеветливая из своего дому.</p>
<p>Север жесток ветр, именем же приятен нарицается.</p>
<p>Железо железа острит: муж же поощряет лице дружне.</p>
<p>Иже насаждает смоковницу, снесть плоды ея: а иже хранит господа своего, честен будет.</p>
<p>Якоже суть неподобна лица лицам, сице ниже сердца человеков.</p>
<p>Ад и погибель не насыщаются: такожде и очи человечестии несыти. Мерзость Господеви утверждаяй очи, и ненаказаннии невоздержни языком.</p>
<p>Искушение сребру и злату раздежение: муж же искушается усты хвалящих его. Сердце беззаконника взыскует злая, сердце же право взыскует разума.</p>
<p>Аще биеши безумнаго посреде сонмища срамляя его, не отимеши безумия его.</p>
<p>Разумне разумевай души стада твоего, и да приставиши сердце твое ко твоим стадам.</p>
<p>Яко не во век мужеви держава и крепость, ниже предает от рода в род.</p>
<p>Прилежи о злацех сущих на поли и пожнеши траву, и собирай сено нагорное,</p>
<p>да имаши овцы на одеяние: почитай поле, да будут ти агнцы.</p>
<p>Сыне, от мене имаши речения крепка в жизнь твою и в жизнь твоих служителей.</p>
<h4>28</h4>
<p>Бегает нечестивый ни единому же гонящу, праведный же яко лев уповая.</p>
<p>За грехи нечестивых судове востают: муж же хитрый угасит я.</p>
<p>Продерзый в нечестиих оклеветает нищыя, якоже дождь сильный не полезен:</p>
<p>тако оставившии закон хвалят нечестие, любящии же закон ограждают себе стену.</p>
<p>Мужие злии не уразумеют суда, ищущии же Господа уразумеют о всем.</p>
<p>Лучше нищь ходяй во истине, нежели богат ложь.</p>
<p>Хранит закон сын разумный: а иже пасет несытость, безчестит отца своего.</p>
<p>Умножаяй богатство свое с лихвами и прибытки милующему нищыя собирает е.</p>
<p>Укланяяй ухо свое не послушати закона и сам молитву свою омерзил.</p>
<p>Иже льстит правыя на пути злем, во истление сам впадет: беззаконнии же минуют благая и не внидут в ня.</p>
<p>Премудр у себе муж богатый, убогий же разумив презрит его.</p>
<p>Помощию праведных многа бывает слава, на местех же нечестивых погибают человецы.</p>
<p>Покрываяй нечестие свое не успеет во благая, поведая же обличения возлюблен будет.</p>
<p>Блажен муж, иже боится всех за благоговение, а жестосердый впадает во злая.</p>
<p>Лев алчен и волк жажден, иже тиранствует, нищь сый, над языком убогим.</p>
<p>Царь скуден уроком велик клеветник (бывает), а ненавидяй неправды долго лет поживет.</p>
<p>Мужа, иже в вине смертне, выручаяй беглец будет, а не утвержден. Наказуй сына, и возлюбит тя и даст лепоту твоей души, не послушает языка законопреступна.</p>
<p>Ходяй праведно помощь приимет, ходяй же в стропотны пути увязнет.</p>
<p>Делаяй свою землю насытится хлебов, гоняй же праздность насытится нищеты.</p>
<p>Муж веры достойный много благословится, злый же не без мучения будет.</p>
<p>Иже не срамляется лица праведных, не благ: таковый за укрух хлеба продаст мужа.</p>
<p>Тщится обогатитися муж завидлив, и не весть, яко милостивый возобладает им.</p>
<p>Обличаяй человечы пути благодать имать паче языком ласкающаго.</p>
<p>Иже отвергает отца или матерь и мнится не согрешати, сей сопричастник есть мужу нечестиву.</p>
<p>Неверный муж судит туне, а иже надеется на Господа, в прилежании будет.</p>
<p>Иже надеется на дерзо сердце, таковый безумен: а иже ходит в премудрости, спасется.</p>
<p>Иже дает убогим, не оскудеет: а иже отвращает око свое, в скудости будет мнозе.</p>
<p>На местех нечестивых стенят праведнии, в погибели же их умножатся праведнии.</p>
<h4>29</h4>
<p>Лучше муж обличаяй, нежели муж жестоковыйный: внезапу бо палиму ему, несть изцеления.</p>
<p>Похваляемым праведным, возвеселятся людие: началствующым же нечестивым, стенят мужие.</p>
<p>Мужу любящу премудрость, веселится отец его: а иже пасет любодейцы, погубит богатство.</p>
<p>Царь праведен возвышает землю, муж же законопреступник раскоповает.</p>
<p>Иже уготовляет на лице своему другу мрежу, облагает ю на своя ноги.</p>
<p>Согрешающему мужу велия сеть: праведный же в радости и в веселии будет.</p>
<p>Умеет праведный суд творити убогим, а нечестивый не разумеет разума, и убогому несть ума разумевающаго.</p>
<p>Мужие беззаконнии сожгоша град, мудрии же отвратиша гнев.</p>
<p>Муж мудр судит языки, муж же злый гневаяйся посмеваемь бывает, а не устрашает.</p>
<p>Мужие кровей причастни возненавидят преподобнаго, правии же взыщут душу его.</p>
<p>Весь гнев свой произносит безумный: премудрый же скрывает по части.</p>
<p>Царю послушающу словесе неправедна, вси, иже под ним, законопреступницы.</p>
<p>Заимодавцу и должнику, друг со другом сошедшымся, посещение творит обема Господь.</p>
<p>Царю во истине судящему нищым, престол его во свидетелство устроится.</p>
<p>Язвы и обличения дают мудрость: отрок же заблуждаяй срамляет родители своя.</p>
<p>Многим сущым нечестивым мнози греси бывают, праведнии же, оным падающым, устрашаеми бывают.</p>
<p>Наказуй сына твоего, и упокоит тя и даст лепоту души твоей.</p>
<p>Не будет сказатель языку законопреступну, храняй же закон блажен.</p>
<p>Не накажется словесы раб жесток: аще бо и уразумеет, но не послушает.</p>
<p>Аще увидиши мужа скора в словесех, разумей, яко упование имать паче его безумный.</p>
<p>Иже ласкосерд будет от детства, поработится, на последок же болезновати будет о сем.</p>
<p>Муж гневливый воздвизает свар, муж же ярый открывает грехи.</p>
<p>Досаждение мужа смиряет, а смиренныя утверждает Господь в славе.</p>
<p>Иже сообщается татю, ненавидит своея души: аще же клятву предложенную слышавшии не возвестят,</p>
<p>убоявшеся и постыдевшеся человеков, преткнутся: надеявыйся же на Господа возвеселится. Нечестие мужу дает соблажнение: уповаяй же на Владыку спасется.</p>
<p>Мнози угождают лицам началников: от Господа же сбывается правда мужу.</p>
<p>Мерзость праведнику муж неправеден: мерзость же законопреступному путь правоведяй.</p>
<h4>30</h4>
<p>Сия глаголет муж верующым Богови, и почиваю:</p>
<p>безумнее бо есмь от всех человек, и разума человеческаго несть во мне:</p>
<p>Бог же научи мя премудрости, и разум святых уразумех.</p>
<p>Кто взыде на небо и сниде? кто собра ветры в недра? кто возврати воду в ризу? кто обдержа вся концы земли? кое имя его? или кое имя сыну его, да разумееши?</p>
<p>Вся бо словеса Божия раздежена: защищает же сам благоговеющих ему.</p>
<p>Не приложи ко словесем его, да не обличит тя, и ложь будеши.</p>
<p>Двое прошу у тебе: не отими от мене благодати прежде умертвия моего:</p>
<p>суетно слово и ложно далече от мене сотвори, богатства же и нищеты не даждь ми: устрой же ми потребная и самодоволная,</p>
<p>да не насыщься ложь буду и реку: кто мя видит? или обнищав украду и кленуся именем Божиим.</p>
<p>Не предаждь раба в руце господина, да не когда прокленет тя, и изчезнеши.</p>
<p>Чадо зло кленет отца и матерь не благословит.</p>
<p>Чадо зло праведна себе судит, исхода же своего не измы.</p>
<p>Чадо зло высоки очи имать, веждома же своима возносится.</p>
<p>Чадо зло мечь зубы (своя) имать, и членовныя яко сечиво, еже губити и поядати смиренныя от земли и убогия их от человек.</p>
<p>Пиявица име три дщери, любовию возлюблены, и три сия не насытишася ея, и четвертая не удовлися рещи: доволно (ми есть).</p>
<p>Ад и похоть жены, и земля ненапоеная водою и вода и огнь не рекут: довлеет.</p>
<p>Око ругающееся отцу и досаждающее старости матерни, да исторгнут е вранове от дебрия и да снедят е птенцы орли.</p>
<p>Трие ми суть невозможная уразумети, и четвертаго не вем:</p>
<p>следа орла паряща (по воздуху) и пути змиа (ползуща) по камени, и стези корабля пловуща по морю и путий мужа в юности (его).</p>
<p>Таков путь жены блудницы: яже егда сотворит, и измывшися, ничтоже, рече, содеях нелепо.</p>
<p>Треми трясется земля, четвертаго же не может понести:</p>
<p>аще раб воцарится, и безумный исполнится пищею, и раба аще изженет свою госпожу,</p>
<p>и мерзкая жена аще ключится добру мужу.</p>
<p>Четыри же суть малейшая на земли, сия же суть мудрейша мудрых:</p>
<p>мравие, имже несть крепости и уготовляют в жатву пищу:</p>
<p>и хирогрилли, язык не крепок, иже сотвориша в камениих домы своя:</p>
<p>безцарни суть прузие, и воюют от единаго повеления благочинно:</p>
<p>ящерица, руками опирающися и удобь уловляема сущи, живет во твердех царевых.</p>
<p>Трие суть, яже благопоспешно ходят, четвертое же, еже добре проходит:</p>
<p>скимен львов крепчае зверей, иже не отвращается, ни устрашается скота,</p>
<p>и петель ходя в кокошех благодушен, и козел предводитель стаду, и царь глаголяй к народу во языце.</p>
<p>Аще вдаси себе в веселие и простреши руку твою со сваром, поруган будеши.</p>
<p>Мельзи млеко, и будет масло. Аще ли ноздри чешеши, изыдет кровь: аще же извлечеши словеса, изыдут судове и тяжбы.</p>
<h4>31</h4>
<p>Моя словеса рекошася от Бога, царево пророчество, егоже наказа мати его:</p>
<p>что, чадо, (соблюдеши,) что речение Божие? первородне, тебе глаголю, сыне: что, чадо моего чрева? что, чадо моих молитв?</p>
<p>Не даждь женам твоего богатства и твоего ума и жития в последний совет.</p>
<p>С советом все твори, с советом пий вино: сильнии гневливи суть, вина да не пиют,</p>
<p>да напившеся не забудут мудрости и право судити немощным не возмогут.</p>
<p>Дадите сикера сущым в печалех и вино пити сущым в болезнех,</p>
<p>да забудут убожества и болезней не воспомянут ктому.</p>
<p>Сыне, отверзай уста твоя слову Божию и суди вся здраво:</p>
<p>отверзай уста твоя и суди праведно, разсуждай же убога и немощна.</p>
<p>Жену доблю кто обрящет, дражайши есть камения многоценнаго таковая:</p>
<p>дерзает на ню сердце мужа ея: таковая добрых корыстей не лишится:</p>
<p>делает бо мужу своему благая во все житие:</p>
<p>обретши волну и лен, сотвори благопотребное рукама своима.</p>
<p>Бысть яко корабль куплю дея, издалеча собирает себе богатство:</p>
<p>и востает из нощи, и даде брашна дому и дела рабыням.</p>
<p>Узревши село купи, от плодов же рук своих насади стяжание.</p>
<p>Препоясавши крепко чресла своя, утвердит мышцы своя на дело,</p>
<p>и вкуси, яко добро есть делати, и не угасает светилник ея всю нощь.</p>
<p>Лакти своя простирает на полезная, руце же свои утверждает на вретено,</p>
<p>и руце свои отверзает убогому, длань же простре нищу.</p>
<p>Не печется о сущих в дому муж ея, егда где замедлит: вси бо у нея одеяни суть.</p>
<p>Сугуба одеяния сотвори мужу своему, от виссона же и порфиры себе одеяния.</p>
<p>Славен бывает во вратех муж ея, внегда аще сядет в сонмищи со старейшины жительми земли.</p>
<p>Плащаницы сотвори и продаде финикианом, опоясания же хананеом.</p>
<p>Уста своя отверзе внимателно и законно и чин заповеда языку своему.</p>
<p>Крепостию и лепотою облечеся, и возвеселися во дни последния.</p>
<p>Тесны стези дому ея, брашна же леностнаго не яде.</p>
<p>Уста своя отверзе мудро и законно.</p>
<p>Милостыня же ея возстави чада ея, и обогатишася: и муж ея похвали ю:</p>
<p>многи дщери стяжаша богатство, многи сотвориша силу: ты же предуспела и превознеслася еси над всеми:</p>
<p>ложнаго угождения и суетныя доброты женския несть в тебе: жена бо разумная благословена есть: страх же Господень сия да хвалит.</p>
<p>Дадите ей от плодов устен ея, и да хвалимь будет во вратех муж ея.</p>
