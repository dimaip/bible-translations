<h4>1</h4>
<p>1 Пророчество о ниневии: книга видения наума сына елкесеева.</p>
<p>2 Бог ревнив и мстяй Господь, мстяй Господь с яростию, Господь мстяй сопостатом своим и потребляяй сам враги своя.</p>
<p>3 Господь долготерпелив, и велика крепость его, и очищаяй не очистит Господь: в скончании и трусе путь его, и облацы прах ног его:</p>
<p>4 запрещаяй морю и изсушаяй е и вся реки опустошаяй. Умалися васанитида и кармил, и процветающая ливана оскудеша:</p>
<p>5 горы потрясошася от него, и холми поколебашася, и ужасеся земля от лица его, вселенная и вси живущии на ней.</p>
<p>6 От лица гнева его кто постоит? и кто сопротивится во гневе ярости его? ярость его растаевает власти, и камение сотрошася от него.</p>
<p>7 Благ Господь терпящым его в день скорбения, и знаяй боящыяся его:</p>
<p>8 и в потопе пути скончание сотворит: востающыя и враги его поженет тма.</p>
<p>9 Что помышляете на Господа? скончание сам сотворит, не отмстит дважды купно в скорби:</p>
<p>10 понеже до основания своего оляденеет, и аки блющь и оплетающься снеден будет, и аки трость сухоты полна.</p>
<p>11 Из тебе изыдет помысл на Господа злый, совещаваяй сопротивная.</p>
<p>12 Сия глаголет Господь: обладаяй водами многими, и сице разступятся, и слух твой не услышится ктому:</p>
<p>13 и ныне сокрушу жезл его от тебе и узы твоя расторгну.</p>
<p>14 И заповесть о тебе Господь, не разсеется от имене твоего ктому: от дому Бога твоего потреблю изваянная и слиянная положу гроб твой, яко скори (есте).</p>
<p>15 Се, на горах ноги благовествующаго и возвещающаго мир: празднуй, иудо, праздники твоя, воздаждь обеты твоя, зане не приложат ктому еже проити сквозе тебе во обетшание: скончася и извержеся.</p>
<h4>2</h4>
<p>1 Взыде вдыхаяй в лице твое, отемляй от оскорбления: усмотри путь, укрепи чресла, возмужай крепостию зело:</p>
<p>2 понеже отврати Господь укоризну иаковлю, якоже укоризну израилеву: зане отрясающии отрясоша я и лозы их растлиша.</p>
<p>3 Оружия силы их от человек, мужы сильныя играющыя во огни: брозды колесниц их в день уготования его, и конницы возмятутся на путех,</p>
<p>4 и смятутся колесницы и сплетутся на стогнах: вид их яко свещы огненны, и яко молния протекающая.</p>
<p>5 И помянутся старейшины их, и побегнут в день, и изнемогут в пути своем, и потщатся на забрала его, и уготовят предния стражбы своя.</p>
<p>6 Врата градная отверзошася, и царства падоша, и имение открыся.</p>
<p>7 Сия же восхождаше, и рабыни ея ведяхуся, яко голубицы воркующя в сердцах своих:</p>
<p>8 и ниневиа, аки купель водная воды ея, и тии бежаще не сташа, и не бе взирающаго.</p>
<p>9 Расхищаху сребро, расхищаху злато, и не бяше конца имения ея: отяготишася паче всех сосудов вожделенная ея.</p>
<p>10 Истрясение и вострясение, и воскипение и сердца сокрушение, и разслабление колен и болезни по всем чреслом, и лице всех, аки опаление котла.</p>
<p>11 Где есть виталище львов и пажить сущая львичищем? камо иде лев, еже влезти тамо львичищу, и не бяше устрашающаго.</p>
<p>12 Лев восхити доволная львичищем своим и удави львицам своим, и наполни ловитвы гнездо свое и виталище свое похищения.</p>
<p>13 Се, аз на тя, глаголет Господь вседержитель, и пожгу дымом множество твое, и львы твоя пояст оружие: и потреблю от земли ловитву твою, и не услышатся ктому дела твоя.</p>
<h4>3</h4>
<p>1 о, граде кровей, весь лживый, полн неправды! не осяжется ловитва.</p>
<p>2 Глас бичей и глас труса колес, и коня текуща и колесницы шумящия,</p>
<p>3 и конника душа, и блистающа меча и блистающих оружий, и множества язвеных и тяжкаго падения, и не бяше конца языком ея: и изнемогут в телесех своих от множества блужения.</p>
<p>4 Блудница добра и приятна, началница волхвований, продающая языки во блужении своем и племена в чародеяниих своих.</p>
<p>5 Се, аз на тя, глаголет Господь Бог вседержитель, и открыю задняя твоя к лицу твоему, и покажу языком срамоту твою и царствам безчестие твое,</p>
<p>6 и возвергу на тя огнушение по нечистотам твоим, и положу тя в притчу.</p>
<p>7 И будет, всяк видяй тя снидет с тебе и речет: окаянная ниневиа, кто постенет по ней? откуду взыщу утешение ей?</p>
<p>8 Уготовити часть, устроити струну, уготовити часть аммону, живущая в реках, вода окрест ея, ейже начало море, и вода забрала ея:</p>
<p>9 и ефиопиа крепость ея и египет, и несть конца бегству твоему: и фуд и ливиане быша помощницы ея.</p>
<p>10 И сия в преселение пойдет пленница, и младенцы ея разбиют в началех всех путий ея, и о всех славных ея вергут жребия, и вси воеводы ея свяжутся путы.</p>
<p>11 И ты упиешися и будеши презрена, и ты сама себе взыщеши помощи от враг.</p>
<p>12 Вся твердели твоя яко смоквичие стражу имущее: аще поколеблются, впадут во уста ядущаго.</p>
<p>13 Се, людие твои, яко жены в тебе: врагом твоим отворяема отворятся врата земли твоея, и пояст огнь вереи твоя.</p>
<p>14 Воду одержания восхити себе сама и утверди твердели твоя: влези в брение и поперися в плевах, утверди паче плинфа.</p>
<p>15 Тамо пояст тя огнь, потребит тя мечь, поядят тя аки прузи, и отягчаеши аки мшица.</p>
<p>16 Умножила еси купли твоя паче звезд небесных: мшицы устремишася и возлетеша.</p>
<p>17 Возскочи аки пруг смесник твой, аки акрида восходящая на ограду в день студеный: солнце взыде, и отлете, и не познася место ея: люте имъ!</p>
<p>18 Воздремашася пастуси твои, царь ассирийск успи сильныя твоя, воздвигошася людие твои на горы, и не бяше приемлющаго.</p>
<p>19 Несть цельбы сокрушению твоему, разгореся язва твоя: вси слышащии весть твою восплещут руками о тебе: понеже на кого не найде злоба твоя всегда?</p>
