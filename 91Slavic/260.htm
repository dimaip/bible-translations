<h4>1</h4>
<p>Да лобжет мя от лобзаний уст своих: яко блага сосца твоя паче вина,</p>
<p>и воня мира твоего паче всех аромат. Миро излияное имя твое: сего ради отроковицы возлюбиша тя.</p>
<p>Привлекоша тя: вслед тебе в воню мира твоего течем. Введе мя царь в ложницу свою: возрадуемся и возвеселимся о тебе, возлюбим сосца твоя паче вина: правость возлюби тя.</p>
<p>Черна есмь аз и добра, дщери Иерусалимския, якоже селения кидарска, якоже завесы соломони.</p>
<p>Не зрите мене, яко аз есмь очернена, яко опали мя солнце: сынове матере моея сваряхуся о мне, положиша мя стража в виноградех: винограда моего не сохраних.</p>
<p>Возвести ми, егоже возлюби душа моя, где пасеши? где почиваеши в полудне? да не когда буду яко облагающаяся над стады другов твоих.</p>
<p>Аще не увеси самую тебе, добрая в женах, изыди ты в пятах паств и паси козлища твоя у кущей пастырских.</p>
<p>Конем моим в колесницех фараоновых уподобих тя, ближняя моя.</p>
<p>Что украшены ланиты твоя яко горлицы, выя твоя яко монисты?</p>
<p>подобия злата сотворим ти с пестротами сребра.</p>
<p>Дондеже (будет) царь на восклонении своем, нард мой даде воню свою.</p>
<p>Вязание стакти брат мой мне, посреде сосцу моею водворится:</p>
<p>грезн кипров брат мой мне в виноградех енгаддовых.</p>
<p>Се, еси добра, искренняя моя, се, еси добра: очи твои голубине.</p>
<p>Се, еси добр, брат мой, и еще красен: одр наш со осенением,</p>
<p>преклади дому нашего кедровии, дски нашя кипарисныя.</p>
<h4>2</h4>
<p>Аз цвет польный и крин удольный.</p>
<p>Якоже крин в тернии, тако искренняя моя посреде дщерей.</p>
<p>Яко яблонь посреде древес лесных, тако брат мой посреде сынов: под сень его восхотех и седох, и плод его сладок в гортани моем.</p>
<p>Введите мя в дом вина, вчините ко мне любовь:</p>
<p>утвердите мя в мирех, положите мя во яблоцех: яко уязвлена (есмь) любовию аз.</p>
<p>Шуйца его под главою моею, и десница его оымет мя.</p>
<p>Заклях вас, дщери Иерусалимли, в силах и крепостех села: аще возставите и возбудите любовь, дондеже восхощет.</p>
<p>Глас брата моего: се, той идет, скача на горы и прескача на холмы.</p>
<p>Подобен есть брат мой серне или младу еленю на горах вефильских. Се, сей стоит за стеною нашею, проглядаяй оконцами, приницаяй сквозе мрежи.</p>
<p>Отвещает брат мой и глаголет мне: востани, прииди, ближняя моя, добрая моя, голубице моя.</p>
<p>Яко се, зима прейде, дождь отиде, отиде себе:</p>
<p>цвети явишася на земли, время обрезания приспе, глас горлицы слышан в земли нашей:</p>
<p>смоквь изнесе цвет свой, виногради зреюще даша воню. Востани, прииди, ближняя моя, добрая моя, голубице моя, и прииди.</p>
<p>Ты, голубице моя, в покрове каменне, близ предстения: яви ми зрак твой, и услышан сотвори ми глас твой: яко глас твой сладок, и образ твой красен.</p>
<p>Имите нам лисы малыя, губящыя винограды: и виногради наши созревают.</p>
<p>Брат мой мне, и аз ему, пасый в кринах,</p>
<p>дондеже дхнет день, и двигнутся сени. Обратися, уподобися ты, брате мой, серне или младу еленю на горах юдолий.</p>
<h4>3</h4>
<p>На ложи моем в нощех исках, егоже возлюби душа моя, исках его, и не обретох его: воззвах его, и не послуша мене.</p>
<p>Востану убо и обыду во граде и на торжищих и на стогнах, и поищу, егоже возлюби душа моя. Поисках его, и не обретох его: звах его, и не послуша мене.</p>
<p>Обретоша мя стрегущии, обходяще во граде: видесте ли, егоже возлюби душа моя?</p>
<p>Яко мало егда преидох от них, дондеже обретох, егоже возлюби душа моя: удержах его, и не оставих его, дондеже введох его в дом матере моея и в чертог заченшия мя.</p>
<p>Заклях вас, дщери Иерусалимския, в силах и в крепостех селных: аще подвижете и воздвижете любовь, дондеже аще восхощет.</p>
<p>Кто сия восходящая от пустыни, яко стебло дыма кадящее смирну и ливан, от всех благовоний мироварца?</p>
<p>Се, одр соломонь, шестьдесят сильных окрест его от сильных израилевых,</p>
<p>вси имуще оружия, научени на брань: муж, оружие его на бедре его от ужаса в нощех.</p>
<p>Одр сотвори себе царь соломон от древес ливанских.</p>
<p>Столпы его сотвори сребряны и восклонение его злато: восход его багрян, внутрь его камение постлано, любовь от дщерей Иерусалимских.</p>
<p>Дщери сиони, изыдите и видите в цари соломоне в венце, имже венча его мати его в день обручения его и в день веселия сердца его.</p>
<h4>4</h4>
<p>Се, еси добра, ближняя моя, се, еси добра: очи твои голубине, кроме замолчания твоего: власи твои яко стада козиц, яже открышася от галаада.</p>
<p>Зубы твои яко стада остриженых, яже изыдоша из купели, вся двоеплодны, и неродящия несть в них.</p>
<p>Яко вервь червлена устне твои, и беседа твоя красна: яко оброщение шипка ланиты твоя, кроме замолчания твоего.</p>
<p>Яко столп давидов выя твоя, создан в фалпиофе: тысяща щитов висит на нем, вся стрелы сильных.</p>
<p>Два сосца твоя яко два млада близнца серны, пасомая во кринах,</p>
<p>дондеже дхнет день, и подвигнутся сени. Пойду себе к горе смирней и к холму ливанску.</p>
<p>Вся добра еси, ближняя моя, и порока несть в тебе.</p>
<p>Гряди от ливана, невесто, гряди от ливана: прииди и прейди из начала веры, от главы санира и аермона, от оград львовых, от гор пардалеов.</p>
<p>Сердце наше привлекла еси, сестро моя невесто, сердце наше привлекла еси единым от очию твоею, единым монистом выи твоея.</p>
<p>Что удобреста сосца твоя, сестро моя невесто? что удобреста сосца твоя паче вина, и воня риз твоих паче всех аромат?</p>
<p>Сот искапают устне твои, невесто, мед и млеко под языком твоим, и благовоние риз твоих яко благоухание ливана.</p>
<p>Вертоград заключен сестра моя невеста, вертоград заключен, источник запечатлен.</p>
<p>Леторасли твоя сад шипков с плодом яблочным, кипри с нардами,</p>
<p>нард и шафран, трость и киннамон со всеми древами ливанскими, смирна, алой со всеми первыми мирами,</p>
<p>источник вертограда, и кладязь воды живы и истекающия от ливана.</p>
<p>Востани, севере, и гряди, юже, и повей во вертограде моем, и да потекут ароматы мои.</p>
<h4>5</h4>
<p>Да снидет брат мои в вертоград свой и да яст плод овощий своих. Внидох в вертоград мой, сестро моя невесто: оымах смирну мою со ароматами моими, ядох хлеб мой с медом моим, пих вино мое с млеком моим. Ядите, ближнии, и пийте и упийтеся, братия.</p>
<p>Аз сплю, а сердце мое бдит: глас брата моего ударяет в двери: отверзи ми, сестро моя, ближняя моя, голубице моя, совершенная моя: яко глава моя наполнися росы, и власи мои капель нощных.</p>
<p>Совлекохся ризы моея, како облекуся в ню? умых нозе мои, како оскверню их?</p>
<p>Брат мой посла руку свою сквозе скважню, и чрево мое вострепета от него.</p>
<p>Востах аз отверсти брату моему: руце мои искапаша смирну, персты мои смирны полны на руках заключения.</p>
<p>Отверзох аз брату моему: брат мой прейде. Душа моя изыде в слово его: взысках его, и не обретох его: звах его, и не послуша мене.</p>
<p>Обретоша мя стражие обходящии во граде: биша мя, язвиша мя, взяша верхнюю ризу от мене стражие стеннии.</p>
<p>Заклях вы, дщери Иерусалимския, в силах и в крепостех селных: аще обрящете брата моего, возвестите ему, яко уязвлена любовию аз есмь.</p>
<p>Что брат твой паче брата, добрая в женах? что брат твой от брата, яко тако закляла еси нас?</p>
<p>Брат мой бел и чермен, избран от тем:</p>
<p>глава его злато избранно, власы его кудрявы, черны яко вран:</p>
<p>очи его яко голубицы на исполнениих вод, измовени во млеце, седящыя в наполнениих (вод):</p>
<p>ланиты его аки фиалы аромат, прозябающыя благовоние: устне его крины, каплющии смирну полну:</p>
<p>руце его обточены златы, наполнены фарсиса: чрево его сосуд слоновый на камени сапфирове:</p>
<p>лыста его столпи марморовы, основани на степенех златых: вид его яко ливан, избран яко кедрове:</p>
<p>гортань его сладость, и весь желание: сей брат мой и сей ближний мой, дщери Иерусалимли.</p>
<p>Камо отиде брат твой, добрая в женах? камо уклонися брат твой? и взыщем его с тобою.</p>
<h4>6</h4>
<p>Брат мой сниде в вертоград свой, в места аромат, паствити в вертоградех и собирати крины.</p>
<p>Аз брату моему и брат мой мне, пасый в кринех.</p>
<p>Добра еси, ближняя моя, яко благоволение, красна яко Иерусалим, ужас яко вчиненны.</p>
<p>Отврати очи твои от мене, яко тии воскрилиша мя: власи твои, яко стада коз, яже взыдоша от галаада:</p>
<p>зубы твои, яко стада остриженых, яже взыдоша от купели, вся близнята родящыя, и безчадныя несть в них: яко вервь червлена устне твои, и беседа твоя красна:</p>
<p>яко оброщение шипка ланиты твоя, кроме замолчания твоего.</p>
<p>Шестьдесят суть цариц и осмьдесят наложниц, и юнот, имже несть числа:</p>
<p>едина есть голубица моя, совершенная моя: едина есть матери своей, избранна есть родившей ю: видеша ю дщери и ублажиша ю, царицы и наложницы, и восхвалиша ю.</p>
<p>Кто сия проницающая аки утро, добра яко луна, избранна яко солнце, ужас яко вчиненны?</p>
<p>В вертоград орехов снидох видети в плодех потока, видети, аще процвете виноград и возрастоша шипки.</p>
<p>Тамо дам сосца моя тебе: не разуме душа моя, положи мя на колеснице аминадавли.</p>
<p>Обратися, обратися, суламитино, обратися, обратися, и узрим в тебе.</p>
<h4>7</h4>
<p>Что увидите у суламитины? приходящая яко лики полков, что украсишася стопы твоя во обутиих твоих, дщи надавля? чины бедру твоею подобни усеряземь, делу рук художника:</p>
<p>пуп твой чаша источена, не лишаемая мста: чрево твое яко стог пшеницы, огражден в кринах:</p>
<p>два сосца твоя, яко два млада близнецы серны:</p>
<p>выя твоя яко столп слоновый: очи твои яко езера во есевоне, во вратах дщерей многих: нос твой яко столп ливанский, сматряяй лице дамаска:</p>
<p>глава твоя на тебе яко кармил (гора), и заплетение главы твоея яко багряница, царь увязан в преристаниих.</p>
<p>Что украсилася еси, и что усладилася еси, любы, во сладостех твоих?</p>
<p>Сие величество твое: уподобилася еси финику, и сосца твоя грезном.</p>
<p>Рекох: взыду на финик, удержу высоту его: и будут сосцы твои яко грезнове винограда, и воня ноздрей твоих яко яблока:</p>
<p>и гортань твой яко вино благо, ходящее брату моему в правость, доволно устнам моим и зубом.</p>
<p>Аз брату моему, и ко мне обращение его.</p>
<p>Прииди, брате мой, и взыдем на село, водворимся в селех:</p>
<p>ураним в винограды, увидим аще процвете виноград, процветоша ли овощие, процветоша ли яблока? тамо дам тебе сосца моя.</p>
<p>Мандрагоры даша воню, и при дверех наших вси плоды новии: до ветхих, брате мой, соблюдох ти.</p>
<h4>8</h4>
<p>Кто даст тя, брате мой, ссуща сосцы матере моея? обретши тя вне целую тя, и ктому не уничижат мене.</p>
<p>Пойму тя, введу тя в дом матере моея и в ложницу заченшия мя: тамо мя научиши: напою тя от вина с вонями строенаго, от воды яблок моих.</p>
<p>Шуйца его под главою моею, и десница его оымет мя.</p>
<p>Заклях вас, дщери Иерусалимския, в силах и в крепостех селных: аще подвижете и воздвижете любовь, дондеже аще восхощет.</p>
<p>Кто сия восходящая убелена и утвержаема о брате своем? под яблонею возбудих тя: тамо роди тя мати твоя, тамо поболе тобою рождшая тя.</p>
<p>Положи мя яко печать на сердцы твоем, яко печать на мышце твоей: зане крепка яко смерть любы, жестока яко ад ревность: крила ея крила огня, (углие огненно) пламы ея.</p>
<p>Вода многа не может угасити любве, и реки не потопят ея. Аще даст муж все имение свое за любовь, уничижением уничижат его.</p>
<p>Сестра наша мала и сосцу не имать: что сотворим сестре нашей в день, в оньже аще глаголатися будет ей?</p>
<p>Аще стена есть, соградим на ней забрала сребряна: и аще дверь есть, напишем на ней дску кедрову.</p>
<p>Аз стена, и сосцы мои яко столпи: аз бех во очию их аки обретающая мир.</p>
<p>Виноград бысть соломону во вееламоне: даде виноград свой стрегущым: муж принесет в плоде его тысящу сребреник.</p>
<p>Виноград мой предо мною: тысяща соломону и двести стрегущым плод его.</p>
<p>Седяй в вертоградех, и друзие внемлющии гласу твоему: глас твой внуши мне.</p>
<p>Бежи, брате мой, и уподобися серне или юнцу еленей, на горы ароматов.</p>
