<h4>1</h4>
<p>Возлюбите правду, судящии землю: мудрствуйте о Господе в благостыни и в простоте сердца взыщите его:</p>
<p>яко обретается не искушающым его, является же не неверующым ему.</p>
<p>Строптивая бо помышления отлучают от Бога: искушаемая сила обличает безумных.</p>
<p>Яко в злохудожну душу не внидет премудрость, ниже обитает в телеси повиннем греху:</p>
<p>святый бо дух наказания отбежит льстива и отимется от помышлений неразумных и обличится от находящия неправды.</p>
<p>Человеколюбив бо дух премудрости и не обезвинит хульника от устен его: яко внутренних его свидетель есть Бог и сердца его испытатель истинен и языка слышатель:</p>
<p>яко дух Господень исполни вселенную, и содержай вся разум имать гласа.</p>
<p>Сего ради вещаяй неправедная никтоже утаится, и не мимо идет его обличающь суд.</p>
<p>В советех бо нечестиваго истязание будет, словес же его слышание ко Господу приидет во обличение беззаконий его:</p>
<p>яко ухо рвения слышит вся, и молва роптаний не крыется.</p>
<p>Хранитеся убо от роптания неполезна и от оболгания щадите язык: яко вещание тайное тще не прейдет, уста же лжущая убивают душу.</p>
<p>Не вожделейте смерти в заблуждении живота вашего, ниже привлекайте погибели делами рук ваших:</p>
<p>яко Бог смерти не сотвори, ни веселится о погибели живых.</p>
<p>Созда бо во еже быти всем, и спасителны бытия мира, ни бо есть в них врачевания губителнаго, ниже аду царствия на земли.</p>
<p>Правда бо безсмертна есть: (неправда же смерти снабдение:)</p>
<p>нечестивии же рукама и словесы призваша ю, другиню вмениша ю и истаяша, и завет положиша с нею, яко достойни суть оноя части быти.</p>
<h4>2</h4>
<p>Рекоша бо в себе помышляющии неправо: мал есть и печален живот наш, и несть изцеления в кончине человечесте, и несть познан возвративыйся от ада.</p>
<p>Яко самослучайно рождени есмы, и по сем будем якоже не бывше: понеже дым дыхание в ноздрех наших, и слово искра в движении сердца нашего:</p>
<p>ейже угасшей пепел будет тело, и дух наш разлиется яко мягкий воздух,</p>
<p>и имя наше забвено будет во время, и никтоже воспомянет дел наших: и прейдет живот наш яко следы облака, и яко мгла разрушится, разгнаная от лучь солнечных и теплотою его отягчившися.</p>
<p>Стени бо преход житие наше, и несть возвращения кончины нашея: яко запечатана есть, и никто возвращается.</p>
<p>Приидите убо и насладимся настоящих благих, и употребим создания, яко в юности скоро:</p>
<p>вина дражайшаго и мира (благовонна) исполнимся, и да не прейдет нас цвет жития:</p>
<p>увенчаим нас шипковыми цветы, прежде неже увянут:</p>
<p>ни един от нас лишен да будет нашего наслаждения, везде оставим знамение веселия, яко сия часть наша и жребий сей.</p>
<p>Насилие сотворим убогу праведному, не пощадим вдовицы, ниже старца устыдимся седин многолетных.</p>
<p>Да будет же нам крепость закон правды: некрепкое бо неполезно обретается.</p>
<p>Уловим же (лестию) праведнаго, яко непотребен нам есть и противится делом нашым, и поносит нам грехи закона и злославит нам грехи учения нашего:</p>
<p>возвещает нам разум имети Божий, и отрока Господня себе именует:</p>
<p>бысть нам на обличение помышлений наших:</p>
<p>тяжек есть нам и к видению, яко неподобно (есть) иным житие его, и отменны (суть) стези его:</p>
<p>в поругание вменихомся ему, и удаляетеся от путий наших яко от нечистот: блажит последняя праведных и славится Отца имети (себе) Бога.</p>
<p>Увидим, аще словеса его истинна, и искусим яже сбудутся ему.</p>
<p>Аще бо есть истинный сын Божий, защитит его и избавит его от руки противящихся.</p>
<p>Досаждением и мукою истяжим его, да увемы кротость его и искусим беззлобство его:</p>
<p>смертию поносною осудим его, будет бо ему разсмотрение от словес его.</p>
<p>Сия помыслиша и прельстишася: ослепи бо их злоба их,</p>
<p>и не уведеша таин Божиих, ниже мзды уповаша преподобия, ниже присудиша чести душам непорочным.</p>
<p>Яко Бог созда человека в неистление и во образ подобия своего сотвори его:</p>
<p>завистию же диаволею смерть вниде в мир: вкушают же ю, иже от ея части суть.</p>
<h4>3</h4>
<p>Праведных не души в руце Божией, и не прикоснется их мука.</p>
<p>Непщевани быша во очию безумных умрети, и вменися озлобление исход их,</p>
<p>и еже от нас шествие сокрушение: они же суть в мире.</p>
<p>Ибо пред лицем человеческим аще и муку приимут, упование их безсмертия исполнено:</p>
<p>и вмале наказани бывше, великими благодетелствовани будут, яко Бог искуси их и обрете их достойны себе:</p>
<p>яко злато в горниле искуси их, и яко всеплодие жертвенное прият я.</p>
<p>И во время посещения их возсияют, и яко искры по стеблию потекут:</p>
<p>судят языком и обладают людьми, и воцарится в них Господь во веки.</p>
<p>Надеющиися нань уразумеют истину, и вернии в любви пребудут ему, яко благодать и милость в преподобных его и посещение во избранных его.</p>
<p>Нечестивии же, яко помыслиша, приимут запрещение, иже нерадившии о праведнем и от Господа отступивше.</p>
<p>Премудрость бо и наказание уничижаяй окаянен, и праздно упование их, и труды безплодны, и неключима дела их:</p>
<p>жены их безумны и лукава чада их, проклято рождение их.</p>
<p>Яко блажена есть неплоды неоскверненая, яже не позна ложа во гресе, имети будет плод в посещении душ:</p>
<p>и евнух, иже не содела в руку (своею) беззакония, ниже помысли на Господа лукавая, дастся бо ему веры благодать избранна и жребий во храме Господни угоднейший.</p>
<p>Благих бо трудов плод благославен, и не отпадающь корень разума.</p>
<p>Чада же прелюбодеев несовершена будут, и от законопреступнаго ложа семя изчезнет:</p>
<p>аще бо долгоживотни будут, ни во чтоже вменятся, и безчестна на последок старость их:</p>
<p>аще же скоро скончаются, не будут имети упования, ниже в день суда утешения:</p>
<p>рода бо неправеднаго лютая окончания.</p>
<h4>4</h4>
<p>Лучше безчадство со добродетелию: безсмертие бо есть в памяти ея, яко и пред Богом познается и пред человеки:</p>
<p>присущую бо подражают ю и желают отшедшия, и в веце венценосно чтится нескверных подвигов брань одолевши.</p>
<p>Многоплодно же нечестивых множество неключимо будет, и прелюбодейная насаждения не дадут корения в глубину, ниже крепко стояние сотворят:</p>
<p>аще бо и ветви на время процветут, не крепко возшедше от ветра поколеблются и от зелных ветров искоренятся:</p>
<p>сокрушатся ветви несовершенны, и плод их неключимь, оскомен в снедь, и ни во что потребен.</p>
<p>От беззаконных бо снов чада раждаемая свидетелие суть лукавствия на родители во испытании их.</p>
<p>Праведник же аще постигнет скончатися, в покои будет:</p>
<p>старость бо честна не многолетна, ниже в числе лет изчитается:</p>
<p>седина же есть мудрость человеком, и возраст старости житие нескверно.</p>
<p>Благоугоден Богови быв, возлюблен бысть, и живый посреде грешных преставлен бысть:</p>
<p>восхищен бысть, да не злоба изменит разум его, или лесть прельстит душу его.</p>
<p>Рачение бо злобы помрачает добрая, и парение похоти пременяет ум незлобив.</p>
<p>Скончався вмале исполни лета долга:</p>
<p>угодна бо бе Господеви душа его, сего ради потщася от среды лукавствия:</p>
<p>людие же видевше и не разумевше, ниже положше в помышлении таковое, яко благодать и милость в преподобных его и посещение во избранных его.</p>
<p>Осудит же праведник умираяй живых нечестивых, и юность скончавшаяся скоро долголетную старость неправеднаго.</p>
<p>Узрят бо кончину премудраго и не уразумеют, что усоветова о нем и во что утверди его Господь:</p>
<p>узрят и уничижат его, Господь же посмеется им:</p>
<p>и будут посем в падение безчестно и во укоризну в мертвых в век: яко расторгнет их безгласны ниц и поколеблет их от оснований, и даже до последних опустеют и будут в болезни, и память их погибнет:</p>
<p>приидут в помышление грехов своих боязливии, и обличат их противу беззакония их.</p>
<h4>5</h4>
<p>Тогда станет во дерзновении мнозе праведник пред лицем оскорбивших его и отметающих труды его:</p>
<p>видящии смятутся страхом тяжким и ужаснутся о преславнем спасении его,</p>
<p>и рекут в себе кающеся и в тесноте духа воздыхающе: сей бе, егоже имехом некогда в посмех и в притчу поношения.</p>
<p>Безумнии, житие его вменихом неистово и кончину его безчестну:</p>
<p>како вменися в сынех Божиих, и во святых жребий его есть?</p>
<p>~бо заблудихом от пути истиннаго, и правды свет не облиста нам, и солнце не возсия нам:</p>
<p>беззаконных исполнихомся стезь и погибели и ходихом в пустыни непроходимыя, пути же Господня не уведехом.</p>
<p>Что пользова нам гордыня, и богатство с величанием что воздаде нам?</p>
<p>Преидоша вся она яко сень и яко весть претекающая.</p>
<p>Яко корабль преходяй волнующуюся воду, егоже проходу несть стопы обрести, ниже стези шествия его в волнах:</p>
<p>или яко птицы, прелетающия по аеру, ни едино обретается знамение пути, язвою же смущаяй биемый дух легкий, и разсецаемый силою шумящею движением крил прелете, и посем ни едино знамение обретеся проходу в нем:</p>
<p>или яко стрелою испущеною на намереное место разсеченный аер внезапу в себе самем заключен бысть, яко не познатися проходу ея:</p>
<p>тако и мы рождени оскудехом и добродетели убо ни единаго знамения можем показати, во злобе же нашей скончахомся.</p>
<p>Ибо упование нечестиваго, яко прах от ветра подемлемый и яко пена мягка от бури расторгнена, и яко дым от ветра разливается и яко память пришелца единаго дне прейде:</p>
<p>праведницы же во веки живут, и во где мзда их, и попечение их у вышняго:</p>
<p>сего ради приимут Царствие благолепия и венец доброты от руки Господни, яко десницею покрыет их и мышцею защитит их.</p>
<p>Приимет всеюружие рвение свое и вооружит тварь в месть врагом,</p>
<p>облечется в броня правды и возложит шлем суд нелицемерен,</p>
<p>приимет щит непобедимый преподобие,</p>
<p>поострит же напрасный гнев во оружие: споборет же с ним мир на безумныя.</p>
<p>Пойдут праволучныя стрелы молниины, и яко от благокругла лука облаков на намерение полетят:</p>
<p>и от каменометныя ярости исполнь падут грады: вознегодует на них вода морская, реки же потопят нагло:</p>
<p>сопротив станет им дух силы, и яко вихор развеет их:</p>
<p>и опустошит всю землю беззаконие, и злодейство превратит престолы сильных.</p>
<h4>6</h4>
<p>Слышите убо, царие, и разумейте: научитеся, судии концев земли:</p>
<p>внушите, содержащии множества и гордящиися о народех языков:</p>
<p>яко дана есть от Господа держава вам и сила от вышняго, иже истяжет дела ваша и помышления испытает:</p>
<p>яко слузи суще Царства его не судисте право, ни сохранисте закона, ниже по воли Божией ходисте.</p>
<p>Страшно и скоро явится вам: яко суд жесточайший преимущым бывает,</p>
<p>ибо малый достоин есть милости, сильнии же сильне истязани будут.</p>
<p>Не щадит бо лица всех Владыка, ниже усрамится вельможи, яко мала и велика сей сотвори, подобне же проразумевает о всех:</p>
<p>державным же крепко настоит испытание.</p>
<p>К вам убо, о, царие, словеса моя, да научитеся премудрости и не падете:</p>
<p>ибо сохраняющии преподобне преподобная преподобни будут, и иже научившиися сим, обрящут ответ.</p>
<p>Возжелейте убо словес моих, возлюбите и накажитеся.</p>
<p>Светла и не увядаема есть премудрость, и удобно видится от любящих ю, и обрящется от ищущих ю:</p>
<p>предваряет желающым предуведетися.</p>
<p>Утреневавый к ней не утрудится: приседящую бо обрящет при вратех своих.</p>
<p>Еже бо мыслити о ней, разума (есть) совершенство, и бдяй ея ради вскоре без печали будет:</p>
<p>яко достойных ея сама обходит ищущи, и на стезях показуется им благоприятно, и во всем провидении сретает их.</p>
<p>Начало бо ея истиннейшее наказания возжеление,</p>
<p>попечение же наказания любы, любы же хранение законов ея,</p>
<p>хранение же законов утверждение нерастления (есть), нерастление же творит близ быти Бога:</p>
<p>возжеление убо премудрости возводит к Царству (вечному).</p>
<p>Аще убо наслаждаетеся престолами и скиптры, о, царие людий, почтите премудрость, да во веки царствуете.</p>
<p>Что же есть премудрость, и како бысть, возвещу,</p>
<p>и не утаю от вас таин, но от начала рождения изслежду,</p>
<p>и положу на свет разум ея и не преминую истины,</p>
<p>ниже завистию тающему спутьствую, яко сей не будет причастник премудрости.</p>
<p>Множество же премудрых спасение миру, и царь премудр утверждение людем.</p>
<p>Сего ради приимите наказание по словесем моим, и полезно будет вам.</p>
<h4>7</h4>
<p>Есмь бо и аз человек смертен, подобен всем и земнороднаго внук первозданнаго:</p>
<p>и во чреве матерни изобразихся плоть, в десятомесячнем времени согустився в крови от семене мужеска и услаждения сном сошедшагося.</p>
<p>И аз рожден восприях общаго аера и на подобострастную землю спадох, первый глас подобный всем испустих плача:</p>
<p>в пеленах воскормлен есмь, и с (великим) прилежанием:</p>
<p>ни един бо царь ино име рождения начало,</p>
<p>един бо вход всем есть в житие, подобен же и исход.</p>
<p>Сего ради помолихся, и дан бысть мне разум: призвах, и прииде на мя дух премудрости.</p>
<p>Предсудих ю паче скиптров и престолов, и богатство ничтоже вмених ко сравнению тоя,</p>
<p>ниже уподобих ея каменю драгоценному, яко все злато пред нею песок малый, и яко брение вменится пред нею сребро:</p>
<p>паче здравия и красоты возлюбих ю и предизбрах ю вместо света имети, яко неугасаемо есть блистание ея.</p>
<p>Приидоша же мне благая вся вкупе с нею и безчислено богатство рукама ея:</p>
<p>и возвеселихся о всех, яко ими обладает премудрость: не ведех же ю родителницу быти сих.</p>
<p>Нелестне научихся, без зависти преподаю и богатства ея не сокрываю:</p>
<p>неоскудно бо есть сокровище человеком, еже употребившии к Богу послашася в содружение, дарами от наказания представлени.</p>
<p>Мне же даде Бог глаголати по разумению и мнети достойне о подаваемых, яко той и премудрости предводитель есть и премудрых исправитель:</p>
<p>в руку бо его и мы и словеса наша, и всякий разум и дел художество.</p>
<p>Сей бо даде мне о сущих познание неложное, познати составление мира и действие стихий,</p>
<p>начало и конец и средину времен, возвратов премены и изменения времен,</p>
<p>лет круги и звезд расположения,</p>
<p>естество животных и гнев зверей, ветров усилие и помышления человеков, разнство летораслем и силы корений.</p>
<p>И елика суть скрыта и явна, познах: всех бо художница научи мя премудрость.</p>
<p>Есть бо в той дух разума свят, единородный, многочастный, тонкий, благодвижный, светлый, нескверный, ясный, невредителный, благолюбивый, остр, невозбранен, благоделателен,</p>
<p>человеколюбив, известный, крепкий, безпечальный, всесильный, всевидяй, и сквозе вся проходяй духи разумичныя, чистыя, тончайшыя.</p>
<p>Всякаго бо движения подвижнейша есть премудрость: достизает же и проницает сквозе всяческая ради (своея) чистоты.</p>
<p>Пара бо есть силы Божия и излияние вседержителя славы чистое: сего ради ничтоже осквернено на ню нападает.</p>
<p>Сияние бо есть света присносущнаго и зерцало непорочно Божия действия и образ благостыни его.</p>
<p>Едина же сущи всяческая может, и пребывающи в себе вся обновляет, и по родом в душы преподобных преходящи, други Божия и пророки устрояет:</p>
<p>ни когоже бо любит Бог, токмо сего, иже со премудростию пребывает.</p>
<p>Есть бо сия благолепнее солнца и паче всякаго расположения звезд: свету соравняема обретается первая:</p>
<p>сего бо преемлет нощь, премудрости же не одолеет злоба.</p>
<h4>8</h4>
<p>Досязает же от конца даже до конца крепко и управляет вся благо.</p>
<p>Сию возлюбих и поисках от юности моея, и взысках невесту привести себе, и любитель бых красоты ея.</p>
<p>Благородство славит сожитие Божие имущи, и всех Владыка возлюби ю:</p>
<p>таибница бо есть Божия хитрости и обретателница дел его.</p>
<p>И аще богатство есть вожделенное притяжание в животе, что премудрости богатейше, еюже делаются вся?</p>
<p>Аще же разум делает, кто ея от сущих лучший художник есть?</p>
<p>И аще правду любит кто, труды ея суть добродетели: целомудрию бо и разуму учит, правде и мужеству, ихже потребнее ничтоже есть в житии человеком.</p>
<p>Аще же и многаго искусства желает кто, весть древняя и быти хотящая разсмотряет: свесть извития словес и разрешения гаданий, знамения и чудеса проразумевает и сбытия времен и лет.</p>
<p>Судих убо сию привести мне к сожитию, ведый, яко будет ми советница благих и утешение попечений и печали.</p>
<p>Имети буду ради ея славу в народех и честь пред старцы, юн сый:</p>
<p>остр обрящуся в суде, и лица сильных удивятся мне:</p>
<p>молчащу ми потерпят и вещающу ми имут внимати, и глаголющу ми о мнозе, руку положат на уста своя.</p>
<p>Сея ради прииму безсмертие и память вечную сущым по мне оставлю:</p>
<p>управлю люди, и языцы покорятся ми:</p>
<p>убоятся мене слышавшии мучителие страшнии: во множестве явлюся благ и в брани крепок.</p>
<p>Вшед в дом мой упокоюся с нею: не бо имать горести сообщение ея, ни болезни сожитие тоя, но веселие и радость.</p>
<p>Сия помыслив во мне, печахся в сердцы моем, яко безсмертие есть в сродстве премудрости,</p>
<p>и в содружении ея услаждение благо, и в трудех руку ея богатство без оскудения, и в сообучении беседы ея разум, и благославие в приобщении словес ея, обхождах ишущь, да восприиму ю в себе.</p>
<p>Отрок же бех остроумен, душу же получих благу:</p>
<p>паче же благ сый приидох в тело нескверно.</p>
<p>Познав же, яко не инако одержу, аще не Бог даст, и сие же бе разума, еже ведети, чия есть благодать, приидох ко Господу и молихся ему, и рекох от всего сердца моего:</p>
<h4>9</h4>
<p>Боже отцев и Господи милости твоея, сотворивый вся словом твоим</p>
<p>и премудростию твоею устроивый человека, да владеет сотворенными от тебе тварьми,</p>
<p>и да управляет мир в преподобии и правде, и в правоте души суд да судит:</p>
<p>даждь мне твоим престолом приседящую премудрость и не отрини мене от отрок твоих:</p>
<p>яко аз раб твой и сын рабыни твоея, человек немощен и маловременен и умален в разуме суда и законов.</p>
<p>Аще бо кто будет и совершен в сынех человеческих, отсутствующей твоей премудрости, ни во чтоже вменится.</p>
<p>Ты избрал мя еси царя людем твоим и судию сыном твоим и дщерем,</p>
<p>и рекл ми еси создати храм в горе святей твоей и во граде обитания твоего олтарь, подобием скинии (твоея) святыя, юже предуготовал еси от начала.</p>
<p>И с тобою премудрость ведущая дела твоя и присутствующая тогда, егда мир творил еси, и ведущая, что есть угодно пред очима твоима и что право в заповедех твоих:</p>
<p>посли ю с небес святых и от престола славы твоея посли ю: да сущи со мною трудится, и увем, что благоугодно есть пред тобою:</p>
<p>весть бо она вся и разумеет, и наставит мя в делех моих целомудренне и сохранит мя во славе своей:</p>
<p>и будут приятна дела моя, и разсужду люди твоя праведне, и буду достоин престолов отца моего.</p>
<p>Кто бо от человек познает совет Божий? или кто помыслит, что хощет Бог?</p>
<p>Помышления бо смертных боязлива, и погрешителна умышления наша:</p>
<p>тело бо тленное отягощает душу, и земное жилище обременяет ум многопопечителен.</p>
<p>И едва разумеваем, яже на земли, и яже в руках обретаем со трудом: а яже на небесех, кто изследи?</p>
<p>Волю же твою кто позна, аще бы не ты дал еси премудрость и послал еси духа святаго твоего от высоты?</p>
<p>И тако исправишася стези сущих на земли, и яже тебе угодна, научишася человецы</p>
<p>и премудростию спасошася.</p>
<h4>10</h4>
<p>Сия первозданнаго отца миру единаго созданнаго сохрани и изведе его от греха его,</p>
<p>даде же ему крепость содержати всяческая.</p>
<p>Отступив же от нея неправедный во гневе своем со братоубийственными погибе яростьми:</p>
<p>егоже ради потопляему землю паки спасе премудрость, малым древом праведника соблюдши.</p>
<p>Сия и во единомыслии лукавства смешеных языков обрете праведника и сохрани его непорочна Богу, и в поболении о чаде крепка соблюде.</p>
<p>Сия праведнаго, погибающым нечестивым, избави бежащаго от огня низходяща на пять градов:</p>
<p>ихже еще свидетелство лукавствия дымящаяся стоит земля пуста, и несовершенными времены плодоносящая древеса, и неверныя души память стоящь столп слан.</p>
<p>Премудрость бо мимоходящии не токмо повредишася, еже не ведети блага, но и безумия своего оставиша житию память, да в нихже согрешиша, ниже утаитися возмогут.</p>
<p>Премудрость же служащих ей от болезней избави.</p>
<p>Сия бежащаго от гнева братня праведника настави на стези правы и показа ему Царствие Божие и даде ему разум святых, почте его в трудех и умножи труды его.</p>
<p>Во обиде обдержащих его предста ему и обогати его,</p>
<p>сохрани его от враг, и от наветующих защити его, и подвиг крепок на победу даде ему, да увесть, яко всех сильнее есть благочестие.</p>
<p>Сия проданаго праведника не остави, но от греха избави его: сниде с ним в ров,</p>
<p>и во узах не остави его, дондеже принесе ему скиптр царствия и власть на мучащих его: лживых же показа, порок сотворших нань, и даде ему славу вечную.</p>
<p>Сия людей преподобных и семя непорочное избави от язык оскорбляющих:</p>
<p>вниде в душу раба Господня и воста противу царей страшных в чудесех и знамениих.</p>
<p>Воздаде преподобным мзду трудов их, настави их в путь дивен и бысть им в покров днем и в пламень звезд в нощи.</p>
<p>Преведе их но морю чермному и проведе их сквозе воду многу:</p>
<p>враги же их потопи и из глубины бездны изрину их.</p>
<p>Сего ради праведнии взяша корысти нечестивых и воспеша, Господи, имя святое твое, и одолетелницу руку твою похвалиша единодушне:</p>
<p>яко премудрость отверзе уста немых и языки младенцем сотвори ясны.</p>
<h4>11</h4>
<p>Управи дела их рукою пророка святаго:</p>
<p>проидоша пустыню необитанную и в непроходимых водрузиша кущы,</p>
<p>сопротивишася супостатом и отмстиша врагом:</p>
<p>возжадаша и призваша тебе, и дана бысть им вода от камене несекомаго и изцеление жажды от камене жестока.</p>
<p>Имиже бо наказани быша врази их,</p>
<p>сими сии во оскудении суще благодетелствовани быша:</p>
<p>за источник убо приснотекущия реки, кровию излиянною смятенныя,</p>
<p>во обличение младенцеубийственнаго повеления, дал еси им изюбилну воду безнадежно,</p>
<p>показав тогда жаждею, како противных умучил еси.</p>
<p>Егда бо искушени быша и в милости наказани, познаша, како во гневе судимии нечестивии мучишася:</p>
<p>сих бо яко отец учащь искусил еси, онех же яко жесток царь осуждая истязал еси.</p>
<p>Отстоящии же и присутствующии такожде мучишася:</p>
<p>сугуба бо их прият печаль и стенание с памятию минувших.</p>
<p>Егда бо слышаху своими мучении благодействуемых оных, познаваху Господа:</p>
<p>егоже бо древле во отложении отвержена отрекошася смеющеся, при концы события удивишася, неподобною праведным томими жаждею.</p>
<p>За помышления же безумная неправды их, в нихже заблудивше почитаху безсловесная пресмыкающаяся и зверей худых, послал еси им множество безсловесных животных во отмщение,</p>
<p>да познают, яко имиже кто согрешает, сими и мучится.</p>
<p>Не неможаше бо всесильная рука твоя, яже сотвори мир от безобразнаго вещества, послати на них множество медведей, или лютых львов,</p>
<p>или новосозданных ярости исполненых зверей незнаемых, или огненным дышущих духом, или злосмрадный произносящих дым, или страшныя из очей искры испускающих:</p>
<p>ихже не токмо вред можаше истребити я, но и зрак устрашающь погубити.</p>
<p>И без тех, единым духом пасти могоша, от суда гоними и развеяни от духа силы твоея: но вся мерою и числом и весом расположил еси.</p>
<p>Еже бо много мощи, присутствует тебе всегда, и державе мышцы твоея кто сопротивится?</p>
<p>Понеже, якоже стражик в превесех, (тако) весь мир пред тобою, и яко капля росы утренния, сходящия на землю.</p>
<p>Милуеши же всех, яко вся можеши, и презираеши грехи человеком в покаяние.</p>
<p>Любиши же сущая вся, и ни чесогоже гнушаешися, яже сотворил еси: ниже бо ненавидя что устроил еси.</p>
<p>Како же пребыло бы что, аще бы ты не изволил еси? или, еже не наречено от тебе, сохранилося бы?</p>
<p>Щадиши же вся, яко твоя суть, Владыко душелюбче!</p>
<h4>12</h4>
<p>Нетленный бо дух твой есть во всех.</p>
<p>Темже заблуждающих помалу обличаеши, и в нихже согрешают, воспоминая учиши, да пременившеся от злобы веруют в тя, Господи.</p>
<p>И древних бо обитателей земли святыя твоея возненавидев,</p>
<p>ради деяний злых волшвений, яже творяху, и жертв непреподобных,</p>
<p>и чадоубийц немилостивых, и утробоядцев человеческих плотей, и кровопийцев от среды святыни твоея,</p>
<p>и родителей убивших душы безпомощныя, восхотел еси погубити руками отец наших:</p>
<p>да достойное приимет преселение отроков Божиих, яже у тебе всех дражайшая земля.</p>
<p>Но и сих яко человеков пощадил еси, послал же еси предтекущыя воинства твоего осы, яко да тех помалу истребят.</p>
<p>Не несилен еси во брани покорити нечестивых праведным, или зверем свирепым, или словом жестоким до единаго потребити:</p>
<p>судящь же помалу давал еси место покаянию, не неведяй, яко лукав род их и естественная злоба их, и яко не пременится помышление их во век.</p>
<p>Семя бо бе проклято от начала: ниже бояйся кого, отпущение даял еси грехом их.</p>
<p>Кто бо речет (тебе): что сотворил еси? Или кто станет противу суду твоему? кто же истяжет тя о языцех погибших, ихже ты сотворил еси? или кто в предстателство тебе приидет, отмститель на неправедныя человеки?</p>
<p>Несть бо ин Бог разве тебе, иже радиши о всех, да покажеши, яко не неправо судил еси.</p>
<p>Ниже царь, или мучитель противу тебе воззрети может, о ихже погубил еси.</p>
<p>Праведен же сый, праведно вся управляеши, недолжнаго же мучитися осудити чуждо мниши твоея силы.</p>
<p>Крепость бо твоя правды начало и еже над всеми твое владычество, всех щадети творит.</p>
<p>Крепость бо показуеши неверующым о совершенстве силы, а в ведущих дерзость обличаеши.</p>
<p>Ты же владычествуяй силою в кротости судиши и с великим щадением разсмотряеши нас: с тобою бо есть, егда хощеши, еже мощи.</p>
<p>Научил же еси люди твоя сицевыми делы, яко подобает праведному быти человеколюбцу, и благонадежны сотворил еси сыны твоя, яко даеши о гресех покаяние.</p>
<p>Аще бо враги отроков твоих и должных смерти с толиким мучил еси внятием и щадением, даяй времена и место, имиже бы изменилися от злобы:</p>
<p>с коликим прилежанием судил еси сыны твоя, ихже отцем клятвы и заветы дал еси благих обещаний.</p>
<p>Нас убо наказуя, враги нашя тмами биеши, да благостыню твою помышляем судяще, судими же чаем милости.</p>
<p>Отюнудуже и неправедных, во безумии поживших живот, свойственными их мерзостьми мучил еси,</p>
<p>ибо в путех заблуждения должае заблудиша, боги мняще, яже и во животных вражиих безчестна, аки младенцы безумнии прельстившеся.</p>
<p>Сего ради яко отроком несмысленным суд в поругание послал еси:</p>
<p>иже поруганьми прещения не наказавшеся, достойна суда Божия искусят.</p>
<p>В нихже бо тии страждуще негодоваху, в сих, ихже мняху быти боги, в тех мучими, видяще егоже прежде отметахуся знати,</p>
<p>Бога истиннаго познаша: темже и конец осуждения прииде на ня.</p>
<h4>13</h4>
<p>Суетни убо вси человецы естественне, в нихже обретается неведение о Бозе, и от видимых благ не возмогоша уразумети сущаго, ни делом внемлюще познаша хитреца:</p>
<p>но или огнь, или дух, или скор воздух, или круг звездный, или зелную воду, или светила небесная, строители миру боги (быти) возмнеша.</p>
<p>Ихже аще убо красотою услаждающеся, сия боги возмнеша, да уведят, колико сих Владыка есть лучший: красоты бо родоначалник созда я.</p>
<p>Аще же силе и действию удивишася, да уразумеют от них, колико сотворивый сия сильнейший есть:</p>
<p>от величества бо красоты созданий сравнително рододелатель их познавается.</p>
<p>Но обаче на сих есть уничижение мало, ибо сами сии негли прельщаются, Бога ищуще и хотяще обрести:</p>
<p>в делех бо его живуще изследуют и увещаваются зраком, яко блага видимая.</p>
<p>Паки ниже сии прощения достойни:</p>
<p>аще бо толико возмогоша ведети, да возмогут уразумети век, сих же Владыку како скорее не обретоша?</p>
<p>Окаянни же суть, и в мертвых упования их, иже назваша боги дела рук человеческих, злато и сребро, хитрости умышление, и подобия животных, или камение неключимо, дело руки древния.</p>
<p>Аще же кто дровосечец тектон, угодное древо отсек, отешет благохудожне всю кору его, и хитрствуя благолепне сотворит угоден сосуд во употребление жития,</p>
<p>останки же дела на уготование брашна изнурив насытися:</p>
<p>останок же иже от них ни во что благопотребен, древо криво и сучия полно, приим извая с прилежанием праздности своея и искусством разума изобрази его, и уподоби его образу человечу,</p>
<p>или некоему животному ничтожному уподоби его, помазав шарами различными и очервленив вид его, и всяк порок, иже на нем есть, измазав,</p>
<p>и сотворив ему достойное его обитание, на стене постави е, укрепив железом.</p>
<p>Да не убо падет, предумысли о нем, ведый, яко не может помощи себе: ибо идол есть и требует помощи.</p>
<p>О стяжаниих же и о брацех и чадех своих моляся, не стыдится к бездушному глаголя,</p>
<p>и о здравии убо немощное призывает, и о животе мертвое молит, и в помощь неключимое призывает,</p>
<p>и о путешествии (просит) ниже ходити могущаго, и о притяжании и деянии и о рук подтверждении некрепкаго руками, мужества просит от того, еже всех есть немощнейшее.</p>
<h4>14</h4>
<p>Плыти паки кто помыслив и сверепыя волны преходити, носящаго его корабля тленнейшее древо призывает:</p>
<p>оное бо желание пристяжаний умысли, хитрец же мудростию содела:</p>
<p>твой же, Отче, устрояет промысл: яко дал еси и в мори путь и в волнах стезю крепкую,</p>
<p>показуя, яко силен еси от всякаго спасти, аще и без художества кто взыдет.</p>
<p>Хощеши же, да не будут праздна дела премудрости твоея: сего ради и малейшему древу вверяют человецы душы (своя), и преходяще волны кораблецем избавлени суть.</p>
<p>И от начала бо, егда погибаху гордии исполини, упование мира в кораблеце избежавшее, остави веку семя рождения, рукою твоею устроено.</p>
<p>Благословено бо древо, имже бывает правда.</p>
<p>Рукотворенное же проклято есть, и сотворивый е: яко ов убо содела, сие же тленное богом именовася.</p>
<p>В равне бо ненавидима суть Богу и нечествуяй, и нечестие его:</p>
<p>ибо сотвореное с сотворшим мучимо будет.</p>
<p>Сего ради и во идолех языческих будет казнь, яко в создании Божии в мерзость сотворени суть и в соблазны душам человеческим и в сеть ногам буих.</p>
<p>Начало бо блужения умышление идолов: изобретение же их тление живота.</p>
<p>Ниже бо быша от начала, ниже будут во веки:</p>
<p>тщеславием бо человеческим внидоша в мир, и сего ради краток их конец вменися.</p>
<p>Горьким бо плачем сетуя отец скоро восхищенаго чада образ сотворив, егоже тогда человека мертва, ныне яко бога почте: и предаде подручным тайны и жертвы:</p>
<p>потом временем возмогший нечестивый обычай, аки закон хранимь бысть, и мучителей повелением почитаема бяху изваянная:</p>
<p>ихже в лице не могуще чествовати человецы дальнаго ради обитания, издалеча лице изобразивше, явный образ почитаемаго царя сотвориша, яко да отстоящаго аки близ сущаго ласкают со прилежанием.</p>
<p>В продолжение же злочестия и не разумеющих принуди художниково любочестие.</p>
<p>Сей бо хотя угодити державствующему, произведе хитростию (своею) подобие на лучшее:</p>
<p>множество же человек, привлечено благообразием дела, прежде вмале чествованаго человека ныне в бога вмениша.</p>
<p>И сие бысть житию в прельщение, яко или злоключению, или мучителству послуживше человецы, несообщно имя камению и древам обложиша.</p>
<p>Посем не доволно бе прельщатися о Божии разуме, но и в велицей живуще безумия брани, толикая злая мир именуют.</p>
<p>Ибо или детоубийственныя жертвы, или сокровенныя тайны, или неистовныя от иных законов пиршества творяше,</p>
<p>ниже жития, ниже браков чистых еще хранят: един же другаго или наветом убивает, или блудя оскорбляет.</p>
<p>Вся же смешена суть, кровь и убийство, татьба и лесть, растление, неверство, смятение, заклинание, молва благих,</p>
<p>благодати забвение, душам осквернение, рождению пременение, браков безчиние, прелюбодеяние и студодеяние.</p>
<p>Недостойных бо имене идолов служение начало всякаго зла, и вина и конец есть:</p>
<p>ибо или веселящеся неистовствуют, или пророчествуют ложная, или живут неправедне, или кленутся скоро.</p>
<p>На бездушныя бо идолы надеющеся, зле кленущеся казними быти не чают.</p>
<p>За обоя же на них приидет суд: понеже зле мудрствоваша о Бозе, внемлюще идолом, и неправедно кляшася лестию, презревше преподобие.</p>
<p>Не бо сила кленущих, но согрешающым суд находит всегда на преступление неправедных.</p>
<h4>15</h4>
<p>Ты же Бог наш благ и истинен, долготерпелив и в милости управляяй вся.</p>
<p>Ибо аще согрешим, твои есмы, ведуще державу твою: и аще не согрешим, вемы, яко тебе вменихомся.</p>
<p>Еже бо знати тебе, всесовершена (есть) правда, и ведети державу твою, корень есть безсмертия.</p>
<p>Ниже бо прельсти нас человеческое злохитрое умышление, ниже сеннописаных труд безплодный, вид изваян различными шары,</p>
<p>ихже зрак безумным приходит в похотение, и любят мертваго образа вид бездушный.</p>
<p>Злых любителие достойнии таковых надежд и творящии, и любящии, и чествующии.</p>
<p>Ибо скудельник, мягкую землю мнущь со трудом, делает ко служению нашему коеждо: но от тогожде брения созда и яже чистых дел служебныя сосуды, и сопротивныя, вся подобне: сих же обоих коегождо есть употребление, судия есть бреноделатель.</p>
<p>И злотрудник бога суетна от тогожде творит брения, иже мало прежде от земли сотворен быв, по мале идет, из неяже взят бысть, истязан о душевнем долзе.</p>
<p>Но есть ему прилежание, не яко имать трудитися, ниже яко краткоконечно житие имать: но ревнует златоделателем и сребролиятелем, и меди делателем подражает, и славу мнит, яко скверная делает.</p>
<p>Пепел бо есть сердце его, и земли хуждше упование его, и брения безчестнее живот его:</p>
<p>яко не уведе создавшаго его, и вдохнувшаго ему душу действительную, и вдунувшаго дух животный.</p>
<p>Но вмениша игралище быти живот наш, и житие все упражнено на приобретение: ибо глаголют, яко подобает откуду либо, аще и от зла, приобретати.</p>
<p>Сей бо паче всех весть, яко согрешает, от вещества земленаго удобныя к сокрушению сосуды и изваяния содеваяй.</p>
<p>Вси же пребезумнейшии и окаяннейшии, паче души младенческия, врази людий твоих обладавшии ими:</p>
<p>яко вся идолы язычески вмениша в боги, имже ниже очес употребление ко зрению, ниже ноздри в привлечение аера, ниже уши слышати, ниже персты рук во осязание, и ноги их праздны ко хождению.</p>
<p>Человек бо сотвори их, и духа взаим взяв созда их: ни един бо человек может себе подобна бога создати:</p>
<p>смертен же сый мертва делает рукама беззаконныма: лучший бо есть идолов своих: (яко) сей убо поживе, онии же никогда.</p>
<p>И животных мерзких чтут: безумная бо сравняемая иных суть хуждша.</p>
<p>Ниже елико вожделети яко в лицы животных блага суть, отбегоша же и Божия хвалы и благословения его.</p>
<h4>16</h4>
<p>Сего ради от подобных пострадаша достойне, и множеством зверей казнени быша.</p>
<p>Вместо мучения благо сотворил еси людем твоим, в похотение желания странное вкушение, пищу уготовал еси крастели,</p>
<p>да они убо вожделевшии пищи, показанием посланых, и от нужнаго хотения отвратятся, сии же вмале скудни бывше, и странна приобщатся вкушения.</p>
<p>Подобаше бо на оных убо неизбежней нищете наити мучителствующих, сим же токмо показати, како врази их мучишася.</p>
<p>Ибо егда тем найде жесток зверей гнев, и угрызеньми сверепых истребляхуся змиев,</p>
<p>но не до конца пребысть гнев твой: в наказание же вмале смущени быша, знамение имеюще спасения, на воспоминание заповеди закона твоего:</p>
<p>обративыйся бо не (вещию) зримою целяшеся, но тобою всех спасителем.</p>
<p>И в сем же показал еси врагом нашым, яко ты еси избавляяй от всякаго зла:</p>
<p>тех бо акриды и мухи побиша угрызением, и не обретеся цельба душам их, яко достойни бяху от таковых мучитися.</p>
<p>Сынов же твоих ниже ядовитых змиев зубы одолеша: милость бо твоя прихождаше и изцеляше их.</p>
<p>В память бо словес твоих бяху усечени и скоро изцеляхуся, да не во глубину впадше забвения отлучатся твоего благодеяния:</p>
<p>ниже бо зелие, ниже обязание изцели их, но слово твое, Господи, изцеляющее вся.</p>
<p>Ты бо живота и смерти власть имаши, и низводиши даже до врат ада, и возводиши.</p>
<p>Человек же убивает убо злобою своею: изшедшаго же духа не возвратит, ниже паки призывает душу взятую.</p>
<p>Твоея же руки избежати невозможно есть:</p>
<p>отметающиися бо тебе ведети нечестивии, в крепости мышцы твоея биени быша странными дождьми и градами, и бурями гоними неизбежно, и огнем растаеваеми.</p>
<p>Преславное бо, в воде вся угашающей множае действоваше огнь: споборник бо есть мир о праведных.</p>
<p>Овогда бо убо укрощашеся пламень, да не сожжет посланных животных на нечестивыя: но сии зряще да ведят, яко от Божия суда страждут гонение.</p>
<p>Овогда же и между водою выше силы огненныя паляше, да беззаконныя земли порождения растлит.</p>
<p>Вместо же сих ангелскою пищею питал еси люди твоя, и уготован хлеб с небесе послал еси им без труда, всякое услаждение в себе имеющь и ко всякому сличный вкушению.</p>
<p>Существо бо твое сладость твою ко сыном показоваше, и угождая единаго коегождо воли, якоже кто хотяше, превращашеся.</p>
<p>Снег же и лед терпяху огнь и не растаяваху: да уведят, яко плоды врагов истребляше огнь горящь во граде и в дождех блистающь:</p>
<p>тойже паки, да питаются праведнии, (огнь) и свою забы силу.</p>
<p>Творение бо, тебе творцу всех служащее, распростирается на муку противу неправедных и легчае творится во благодеяние ради на тя надеющихя.</p>
<p>Сего ради и тогда во вся преобразуемое всех кормителнице благодати твоей служаше к воли требующих:</p>
<p>да научатся сынове твои, ихже возлюбил еси, Господи, яко не рождения плодов питают человека, но слово твое тебе верующих соблюдает.</p>
<p>Еже бо огнем нерастлено скоро от малыя лучи солнечныя греемое растаявашеся:</p>
<p>да знаемо будет (всем), яко подобает предварити солнце на благодарение тебе и к востоку света тебе поклонитися.</p>
<p>Неблагодарнаго бо упование яко зимный иней растает, и излиется яко вода неключима.</p>
<h4>17</h4>
<p>Велицы бо суть суди твои, (Господи,) и неизглаголанни: сего ради ненаказанныя души заблудиша.</p>
<p>Возмневше бо насильствовати язык святый беззаконнии, узницы тмы и долгою нощию связани, заключени под кровы, беглецы вечнаго проведения лежаша.</p>
<p>Утаитися бо мняще в сокровенных гресех, мрачным забвения покрывалом расточени быша, ужасающеся люте и страшилищами возмущени:</p>
<p>ниже бо содержай их вертеп без страха сохрани, шумы же сходяще возмущаху их, и привидения дряхлая печальными лицами являхуся.</p>
<p>И огненная убо ни едина сила можаше освещати, ниже звезд светлии пламение просветити можаху в ту нощь страшную.</p>
<p>Являшеся же им токмо внезапный огнь страха исполнь: устрашаеми же невидимым оным призраком, мняху горшая быти видимая.</p>
<p>Волшебнаго же художества предлежаху посмеяния, и о премудрости величания обличение укоризненно:</p>
<p>обещающиися бо изгнати страхи и смущения от души болящия, сии посмеятелным страхом боляху.</p>
<p>Ибо аще и ничтоже их мятежное устрашаше, зверей преходами и змиев звизданьми подвижени погибаху трепетни, и аера отнюд неизбежнаго отрицающеся видети.</p>
<p>Боязливая бо злоба, своим свидетелством осуждаема, выну приемлет во ум лютая, содержима совестию.</p>
<p>Ничтоже бо есть страх, токмо лишение помощей сущих от помышления.</p>
<p>Внутрь же менше сущее чаяние, болшее мнит неведение вины подающия муку.</p>
<p>А иже в немощную поистинне нощь, и от немощнаго ада вертепов нашедшую, сном темже спящии,</p>
<p>ово убо страшилищами мечтаний гоними бяху, ово же души изчезаху преданием: внезапный бо им и нечаянный страх найде.</p>
<p>Потом тако, кто либо когда бе онамо, низпадый храняшеся в темнице без железа заключен:</p>
<p>аще бо земледелатель кто бысть, или пастырь, или трудов пустынных делатель, предят быв, неизбежную терпяше нужду:</p>
<p>единым бо ужем тмы вси бяху связани. Аще дух звиздаяй, или между частых древесных ветвей птичий глас сладкопеснивый, или сила водная текущи зелне,</p>
<p>или шум зелный низпадающих камений, или играющих животных течение невидимое, или рыкающих лютых зверей глас, или отзывающься от дебрей горских глас, разслабляху оных устрашающе.</p>
<p>Вся бо вселенная светлым просвещашеся светом, и невозбранными делы содержашеся:</p>
<p>на единых же оных простирашеся тяжкая нощь, образ будущаго их восприятия тмы: сами же себе быша тмы тяжчайшии.</p>
<h4>18</h4>
<p>Преподобным же твоим превелик бе свет: ихже убо глас слышаше, образа же не видяще, занеже убо и они (тогожде) не страдаху, ублажаху.</p>
<p>А яко не пакоствуют предобидимии, благодаряху, и еже пронестися, благодати моляху.</p>
<p>Сих ради столп огнегорящь, вожда убо неведомаго путьшествия, солнце же невредителное любочестнаго странствования подал еси.</p>
<p>Достойни бо они лишитися света и блюстися во тме, иже заключеных стрежаху сынов твоих, имиже имяше нетленный закона свет веку датися.</p>
<p>Советовавших же их убивати младенцы преподобных, и единому отложену чаду и спасену, во обличение их отял еси множество чад, и купно погубил еси в воде зелней.</p>
<p>Оная бо нощь предуведена бысть отцем нашым, да твердо ведуще, имже клятвам вероваша, возблагодушествуют.</p>
<p>Восприято же бысть от людий твоих спасение убо праведных, врагов же истребление:</p>
<p>имже бо наказал еси супостаты нашя, сим нас призвав прославил еси.</p>
<p>Сокровенно бо жряху преподобнии отроцы благих, и закон Божественный единомыслием завещаша, таяжде подобно, благая же и бедственная восприимати святым, отцем уже предвоспевающым хвалу.</p>
<p>Противогласяше же несогласный врагов вопль, и плачевный слышашеся глас плачущих младенцев.</p>
<p>Подобною же местию раб купно с господином казнен бысть, и простый человек с царем таяжде пострада:</p>
<p>единодушно же вси во единем имени смертнем мертвых имеяху безчисленных: ниже бо ко погребению живии бяху доволни, понеже во единем мгновении честнейший род их истреблен бысть.</p>
<p>О всех бо не верующе ради чародеяний, а ради первенцев истребления, исповедаша людий сынов Божиих быти.</p>
<p>Тихому бо молчанию содержащу вся, и нощи во своем течении преполовляющейся,</p>
<p>всемогущее слово твое, (Господи,) с небес от престолов царских жесток ратник в средину погибельныя земли сниде.</p>
<p>Мечь остр нелицемерное повеление твое носяй, и став исполни вся смерти: и небесе убо касашеся, стояше же на земли.</p>
<p>Тогда внезапу привидения убо снов люте смутиша их, страси же наидоша нечаянни,</p>
<p>и ин инамо вержен еле жив, еяже ради вины умираше, объявляше:</p>
<p>сония бо, смутивше их, сие предвозвестиша: да не ведяще, егоже ради зле страждут, погибнут.</p>
<p>Прикоснуся же некогда и праведных искушение смерти, поражение во пустыни бысть множества: но не долго пребысть гнев.</p>
<p>Потщався бо муж непорочен предпоборствова, своея службы оружие, молитву и фимиама умилостивление принес, сопротив ста гневу и конец положи бедствованию, показав, яко твой есть раб.</p>
<p>Одоле же поражающаго не силою телесною, ниже оружия действием, но словом покори наказующаго, клятвы отцев и заветы воспомянув.</p>
<p>Громадами бо уже падшым друг на друга мертвым, посреде став, пресече гнев и раздели к живым путь.</p>
<p>На одежди бо подира бе весь мир, и отцев славы на изваянии четырерядоваго камения, и величество твое на диадиме главы его.</p>
<p>Сим уступил искореняяй и сих устрашися: бе бо токмо искушение гнева доволно.</p>
<h4>19</h4>
<p>Нечестивым же до конца без милости ярость найде: предведе бо их и будущая,</p>
<p>яко тии отпустившии, еже отити, и со тщанием предпославше их, поженут вслед раскаявшеся:</p>
<p>еще бо в руках имеюще рыдания и сетующе над гробами мертвых, ин себе взяша помысл безумия, и ихже моляще изгнаша, сих аки беглецев гоняху.</p>
<p>Влечаше бо их к сему концу достойная нужда, и приключшихся забытие вложи, да и прочую к мучением принаполнят казнь:</p>
<p>и людие убо твои преславное путьшествие прейдут, они же странну обрящут смерть.</p>
<p>Все бо творение во своем ему роде паки свыше преобразовашеся, служащее свойственным твоим повелением, да отроцы твои сохранятся невреждени.</p>
<p>Облак осеняяй полк их, и из преждебывшия воды открытие сухия земли явися, и из моря чермнаго путь невозбранен, и поле злачное от волнения зелнаго:</p>
<p>имже весь язык пройде, твоею рукою покровени, видяще дивная чудеса.</p>
<p>Якоже бо кони насытишася, и яко агнцы взыграшася, хваляще тя, Господи, избавльшаго их:</p>
<p>воспомянуша бо еще, яже во обитании их, како убо вместо рождения животных изведе земля скнипы, вместо же рыб изрыгну река множество жаб.</p>
<p>Последи же видеша и новое рождение птиц, егда похотением подвигшеся, просиша сладостныя пищи.</p>
<p>Во утешение бо взыдоша им от моря крастели: и мучения грешным наидоша, не без бывших знамений силою молний: праведне бо пострадаша за своя злобы,</p>
<p>ибо лютейшее ненавидение странных совершиша: инии убо незнаемых не приемляху пришелцев, сии же благодетелей странных порабощаху.</p>
<p>И не токмо, но аще кое разсмотрение будет их: зане враждебно приемляху чуждых.</p>
<p>Сии же с празднествами приемше приобщившихся уже их обычаем, жесточайшими озлобиша трудами.</p>
<p>Побиени же быша и ослеплением, якоже онии при дверех праведника, егда великою обложени тмою, кийждо своих дверий прохода искаше.</p>
<p>Сами бо собою стихии пременяемы, якоже в гуслех гласы сличия имя пременяют, всегда храняще звук: еже есть видети от зрака бывших известно.</p>
<p>Земная бо в водная прелагахуся, и плавающая прехождаху на землю.</p>
<p>Огнь возмогаше в воде вышше своея силы, и вода угашающую силу забы.</p>
<p>Пламень вопреки удоботленных животных не вреди плотей в нем ходящих, ниже таяше ледовидный удоботаяй род сладостныя пищи.</p>
<p>По всему бо, Господи, возвеличил еси люди твоя и прославил еси, и не презрел еси, во всяцем времени и месте предстояй.</p>
