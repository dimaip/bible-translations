<h4>1</h4>
<p>Братии сущей во египте иудеом радоватися: братия иже во Иерусалиме иудее и иже во стране иудейстей, мира благаго:</p>
<p>и да благосотворит вам Бог и да помянет завет свой иже ко аврааму и исааку и иакову рабом своим верным,</p>
<p>и да даст вам сердце всем во еже чествовати его и творити хотения его сердцем великим и душевным изволением,</p>
<p>и да отверзет сердца ваша в законе своем и в повеленщх, и мир да сотворит,</p>
<p>и да услышит молитвы вашя и умилится вам и не оставит вас во время лукаво.</p>
<p>И ныне зде есмы молящеся о вас.</p>
<p>Царствующу димитрию лета сто шестьдесят девятаго, мы иудее писахом вам в скорби и в горести нашедшей нам в летех сих, отнележе отступи иасон и иже с ним от стыя земли и царства,</p>
<p>и пожгоша врата, и пролияша кровь неповинну: и молихомся Господеви, и услышани есмы, и принесохом жертву и семидал, и возжгохом светилники, и предложихом хлебы.</p>
<p>И ныне празднуйте дни скинопигии хаслева месяца.</p>
<p>Лета сто осмьдесят осмаго, иже во Иерусалиме и иже во иудеи, и старейшины и иуда аристовулу учителю птоломеа царея сущему же от помазанных иереев рода, и сущым во египте иудеом, радоватися и здравствовати.</p>
<p>От великих бедств Богом спасени, вельми благодарим ему, аки на царя ополчающщся.</p>
<p>Сей бо изведе ополчающихся на святый град:</p>
<p>в персиду бо быв вождом, и при нем нестерпимая мнящаяся быти сила, посечени быша в капищи нанеи, прельщения употребившым жерцем сущым при нанеи.</p>
<p>Аки бо спребывати хотя ей, прииде на место антиох и иже с ним друзи, взятия ради сребреников под именем вена:</p>
<p>и предложившым сия жерцем нанеи, и оному вшедшу с малыми в притвор капища, заключивше капище,</p>
<p>егда вниде антиох, отверзше свода сокровенную дверь, метающе камение побиша игемона и сущих с ним, и разделивше на уды и главы отсекше изметаша к сущым вне.</p>
<p>О всех благословен наш Бог, иже предаде нечествовавших.</p>
<p>Хотяще убо праздновати двадесять пятаго дне месяца хаслева очищение церкве, потребно непщевахом известити вам, да и вы празднуете день скинопигии и огня, егда неемиа создав церковь и олтарь, принесе жертву.</p>
<p>Ибо егда в персиду ведяхуся отцы наши, тогда жерцы боящщся Бога вземше от огня олтарнаго отай, скрыша во юдоль кладязя дно имеюща безводное, и в нем соблюдоша, яко всем неведому быти месту.</p>
<p>Преминувшым же летом многим, егда изволися Богу, посланный неемиа от царя персидскаго, внуки жерцев сокрывших посла на взыскание огня: и якоже поведаша нам, не обретоша огня, но воду густу,</p>
<p>повеле им черпати и принести: егда же принесена быша жертвенная, повеле жерцем неемиа покропити водою дрова и лежащая на них.</p>
<p>Егда же бысть сие, и время прииде, егда солнце возсия прежде облачно сущо, возжжеся огнь велик, яко дивитися всем.</p>
<p>Молитву же творяху жерцы, егда горяще жертва, и жерцы и вси ионафану начинающу, прочым же отвещающым, якоже неемии.</p>
<p>Бе же молитва имеющи образ сей: Господи, Господи Боже, всех творче, страшный и крепкий, и праведный и милостивый, единый Царю и благий,</p>
<p>единый дателю, едине праведне и вседержителю и вечный, спасаяй израиля от всякаго зла, сотворивый отцы избранны и освятивый их,</p>
<p>прщми жертву за вся люди твоя израиля и сохрани часть твою и освяти:</p>
<p>собери расточение наше, избави работающих языком, на уничижениых и мерзких призри, и да уведят языцы, яко ты еси Бог наш:</p>
<p>показни насилующих и досаждающих в гордыни:</p>
<p>насади люди твоя на месте святем твоем, якоже рече моисей.</p>
<p>Жерцы же пояху пения.</p>
<p>Егда же сгореша жертвенная, оставшею водою неемиа повеле камение большее полити.</p>
<p>Егда же сие бысть, пламень возгореся, и от олтаря облиставшу свету, сгоре.</p>
<p>Егда же явлена бысть вещь, и возвещено бысть царю персску, яко на месте, в немже огнь скрыша преселеннии жерцы, вода явися, отнележе неемиа и сущии с ним очистиша жертвы,</p>
<p>оградив же царь свято сотвори (место то), искушаяй вещь.</p>
<p>И имже дароваше царь, многи дары взимаше и преподаяше.</p>
<p>Прозва же неемиа и иже с ним место то неффарь, еже сказуется очищение, нарицается же у многих неффай.</p>
<h4>2</h4>
<p>Обретается же во описанщх иеремии пророка, яко повеле огня взяти преселяющымся, якоже знаменовася,</p>
<p>и якоже заповеда преселяющымся пророк, дав им закон, да не забывают повелений Господних и да не прельстятся умы, видяще идолы златы и сребряны и сущую окрест их утварь.</p>
<p>И ина такова глаголя, моляше, да не отступит закон от сердца их.</p>
<p>Бе же в писанщ, яко скинщ и кивоту повеле пророк по Божтвенному ответу бывшему ему последствовати, дондеже взыде в гору на нюже моисей возшед, виде Божие наследие.</p>
<p>И пришед иеремиа обрете пещеру и жилище, и скинию и кивот, и олтарь фимиама внесе тамо, и двери загради.</p>
<p>И приступиша нецыи от последствующих, да назнаменают себе путь, и не могоша обрести.</p>
<p>Егда же позна иеремиа, укорив их, рече: яко неведомо будет место, дондеже соберет Бог собрание людий и милостив будет:</p>
<p>и тогда Господь покажет сия, и явится слава Господня и облак, якоже и при моисеи являшеся, якоже и соломон моли, да место освятится вельми.</p>
<p>Являшеся же, и яко премудрость имея вознесе жертву обновления и совершения церкве.</p>
<p>Якоже и моисей моляшеся ко Господу, и сниде огнь с небесе и пояде жертвы: такожде и соломон молися, и сниде огнь с небесе и пожже всесожжения.</p>
<p>И рече моисей: понеже не снедено бысть сущее за грех, попалися.</p>
<p>Такожде и соломон осмь дний празднова.</p>
<p>Поведашася же и в написанщх и в памятописанщх бывших при неемии таяжде: и како строящь книгоположницу собра книги, яже о царех и о пророцех и о давиде, и епистолщ царей о приношенщх.</p>
<p>Такожде и иуда, падшая бранию бывшею нам, собра вся, и суть при нас.</p>
<p>Сих убо аще требуете, приносящих вам послите.</p>
<p>Хотяще убо праздновати очищение, писахом вам: благо убо сотворите празднующе дни.</p>
<p>Бог же спасый вся люди своя и воздавый наследие всем и царствие, и священство и освящение,</p>
<p>якоже обеща в законе: уповаем бо на Бога, яко скоро нас помилует и соберет от поднебесныя в место святое:</p>
<p>изят бо нас от великих бед и место очисти.</p>
<p>Дела же иуды маккавеа и братий его, и церкве великия очищение, и обновление жертвенника:</p>
<p>еще же и о бранех на антиоха епифана и сына его евпатора:</p>
<p>и о явленщх с небесе бывших благомужествовавшым иудейства ради любочестно, яко всю страну мали суще опустошаху, и варваров множество прогоняху,</p>
<p>и преславную во всей вселенней церковь возсоздаша, и град избавиша, и хотящыя разоритися законы исправляху, Господу со всякою кротостию милостиву бывающу им:</p>
<p>яже от иасона киринеа извещена пятию книгами, покусимся единым сочинением сократити.</p>
<p>Созерцающе бо многое число (вещей) и сущее неудобство хотящым приступити к повести исторщ множества ради вещества,</p>
<p>попекохомся, дабы хотящщ читати имели души утешение, любомудрствующщ же удобее прщмали на память, вси же чтущщ пользу.</p>
<p>И нам убо приявшым труд сокращения неудобно, пота же и бдения дело (творим):</p>
<p>якоже уготовляющему пир и ищущему иных пользы не легко убо, обаче за благодарение многих сладце труд потерпим.</p>
<p>Испытность убо о киихждо списателю попустивше, последовати примеру сокращения потщимся.</p>
<p>Якоже бо новыя храмины архитектону о всем зданщ пещися подобает, и живописати начинающему приличных ко украшению искати, тако мню и о нас.</p>
<p>Еже убо глубочае испытовати и о всех творити слово и любопытствовати о коемждо подробну, повести сочинителю достоит.</p>
<p>Сокращению же речений последовати и тонкаго испытания вещей бегатн, сокращение творящему попущати должно.</p>
<p>Отсюду убо начним повесть предреченным толико присовокупивше: неразумно бо предисловие исторщ умножати, самую историю сокращати.</p>
<h4>3</h4>
<p>Егда убо святый град обитаемь бе во всяцем мире, и законы еще изрядно храняхуся, онии архиереа благочестия ради и ненавидения лукавства,</p>
<p>случашеся и самим царем почитати место и церковь великими дары прославляти,</p>
<p>яко и селевк асийский царь подаяше от своих доходов вся, яже ко служением жертв надлежащая иждивения.</p>
<p>Симон же некий от колена вениаминя настоятель церкви поставленный, пряшеся со архиереем о началстве еже во граде.</p>
<p>Но егда премощи онии не можаше, прииде ко аполлонию фрасееву, иже во оно время бяше воевода килисирии и финикии,</p>
<p>и возвести ему, яко богатствы неизчетными наполнено есть во Иерусалиме сокровищное хранилище, яко множеству сокровищ безчислену быти, и яко не надлежат сия к вине жертв, быти же мощно, да под власть цареву подпадут вся сия.</p>
<p>Егда же прииде ко царю аполлоний, о возвещеиных ему богатствах изяви: он же избрав илиодора, иже бе над делами его, посла заповедав, да предреченная богатства принесет.</p>
<p>Скоро же илиодор творяше шествие, под видом убо акибы грады килисирийския и финикийския проходя, самою же вещию царево повеление исполнити хотящь.</p>
<p>Пришед же во Иерусалим и любомудренно от архиереа градскаго прият, поведа о бывшем изявленщ, и чесо ради прииде, сказа: вопрошаше же, аще истинно сия тако суть.</p>
<p>Тогда архиерей показа положена быти сия вдов и сирот,</p>
<p>некая же быти и ириана сына товиина мужа зело честна, а не якоже бе оболгаяй нечестивый симон, всего же сребра талант четыреста, а злата двесте:</p>
<p>обидети же вверивших места святыни, и честности и безопасству честныя по всему миру церкве, весьма не возможно есть.</p>
<p>Илиодор же, царских ради повелений, ихже имяше, глаголаше, яко всячески подобает взяти сия в царское сокровище.</p>
<p>Определив же день, вхождаше, присмотрение о сих хотя сотворити: бе же не мало по всему граду смятение.</p>
<p>Священницы же пред олтарем в священнических ризах повергше себе, призываху с небесе давшаго закон о положенных, дабы положившым сия цело сохранил.</p>
<p>Бе же зрящему лице архиереево узвлятися мыслию: зрак бо и вид изменен являше душевную тугу.</p>
<p>Облия бо мужа боязнь некая и страх телесный, имиже явленна бысть зрящым сердца настоящая болезнь.</p>
<p>Инии же купно из домов истекаху на всенародную молитву, зане хотяше прщти место в поругание.</p>
<p>Жены же препоясавшяся по персем власяницами на путех умножахуся: заключеныя же девицы едины убо прибегаху ко вратом, иныя же на стены, некия же оконцами приницаху.</p>
<p>Вси же воздевающе руце на небо моляхуся.</p>
<p>Умилително же бе множества смешеное падение и зело бедствующаго архиереа чаяние.</p>
<p>И сии убо призываху вседержителя Бога, да вверенная вверившым цела сохранит со всяким безопасством.</p>
<p>Илиодор же еже умысли, совершаше: таможе ему со копиеносцы в газофилакию уже пришедшу,</p>
<p>(вседержитель) отцев Господь и всякия власти обладатель явление велие сотвори, яко всем дерзнувшым совнити ужаснувшымся Божия силы, во ослабление и во ужас пременитися.</p>
<p>Явися бо им некий конь страшна имея всадника и предобрым покровом украшен, напад же со устремлением вонзе во илиодора предняя копыта: седяй же на нем являшеся злато оружие имея.</p>
<p>инии же два явистася ему юноши силою благолепни, предобри славою, украшени же одеянием: иже и обступльща его от обоих стран, бияста его непрестанно, многи налагающа ему раны.</p>
<p>Внезапу же (илиодора) падша на землю и многою тмою объята восхитивше и на носило положивше,</p>
<p>того, иже недавно со многим ристанием и со всяким дориношением в предреченную вниде газофилакию, изношаху безпомощна себе суща, явно Божию силу познавше.</p>
<p>И той убо Божественным действом безгласен и всякаго упования и спасения лишен повержен бяше.</p>
<p>Сии же Господа благословляху прославльшаго свое место: и малым прежде страха и смятения полная церковь, вседержителю явльшуся Господу, радости и веселия исполнися.</p>
<p>Скоро же нецыи от другов илиодоровых моляху онию призвати вышняго, да живот дарует ему весьма в последнем издыханщ лежащему.</p>
<p>Помыслив же архиерей, да не когда царь мнение возимеет, яко злодейство некое на илиодора иудее сотвориша, принесе жертву о спасенщ мужа.</p>
<p>Егда же архиерей моляшеся, тиижде юноши паки явистася илиодору темижде одеяньми облечена и ставша реста: многая онии архиерею благодарения воздаждь, его бо ради Господь тебе живот дарова:</p>
<p>ты же от него биен возвести всем величие Божие и державу. И сия рекша невидими быста.</p>
<p>илиодор же жертву принес Господеви, и обеты превеликия обещав живот даровавшему, и онии возблагодарив, возвратися ко царю с воины,</p>
<p>свидетелствоваше же всем, яже виде очима дела превеликаго Бога.</p>
<p>Егда же царь вопрошаше илиодора, кто был бы ключимь еще единою во Иерусалимли послан быти, отвеща:</p>
<p>аще коего имаши врага, или царству твоему наветника, посли его онамо, и язвена его приимеши, аще и спасется: зане в месте том истинно есть Божия некая сила:</p>
<p>той бо обитание на небеси имеяй надзиратель есть и помощник месту тому, и грядущих на озлобление поражает и погубляет.</p>
<p>И сия убо яже о илиодоре и о хранении газофилакии сице имеются.</p>
<h4>4</h4>
<p>Предреченный же симон, иже о сребреницех и отечестве доноситель сотворися, злословяше оиию, акибы той илиодора и поощрял к сим и злоб содетелб был.</p>
<p>И благодетеля граду и защитника своих людий и ревнителя законов (Божиих) дерзаше нарицати наветником вещей.</p>
<p>Вражде же в толико происходящей, яко чрез некоего от другов симоновых и убийства совершахуся,</p>
<p>созерцая ониа лютость прения, и аполлониа неистовствовати, яко килисирии и финикии воеводу, умножающа злобу симонову, ко царю отиде,</p>
<p>не бываяй граждан клеветник, но пользу во обществе и на едине всему множеству промышляя:</p>
<p>видяше бо, яко без царева промысла не мощно получити мира ктому вещем, и яко симон не отставит буйства.</p>
<p>Оставльшу же житие селевку и приемшу царство антиоху, иже нарицашеся епифан, желаше иасон брат ониин архиерейства,</p>
<p>вниде ко царю, обещавая ему сребра талант триста шестьдесят и от приходов некиих иных талант осмьдесят.</p>
<p>К сим же обещаваше и иных написати сто пятьдесят, аще подастся властию его училище юных ему поставити и сущих во Иерусалиме антиохианами писати.</p>
<p>Соизволившу же царю, и началство одержав, абие на языческий обычай единоплеменныя своя преводити нача.</p>
<p>И уставленная иудеом человеколюбия царская чрез иоанна отца евполема, иже бяше послом о дружбе и споборении к римляном, отрину: и законныя убо гражданския разоряя уставы, беззаконныя обычаи нововвождаше.</p>
<p>Тщателне бо под самым краеградием училище постави, и изряднейших юнош покорив, под петас ввождаше.</p>
<p>И сице бе усердие некое ко еллинству и успех языческаго жителства, ради безмернаго, нечестиваго, а не архиереа иасона, беззакония.</p>
<p>Яко не ктому о службах олтарных усердни бяху жерцы, но храм убо презирающе и о жертвах нерадяще, тщахуся причастницы быти палестре беззаконнаго предания, по произзывании игралищнаго круга.</p>
<p>И отеческия убо чести ни во чтоже вменяху, еллинския же славы предобры быти мняху:</p>
<p>ихже ради объят я лютое обстояние, и о ихже ревноваху наставлениих, и весьма им хотяху уподобитися сих врагов и мучителей имеяху.</p>
<p>Нечествовати бо в Божественных заонех неудобь: но сия последующее время известит.</p>
<p>Бывшу же пятолетному тризнищу в тире и царю сущу тамо,</p>
<p>посла иасон студных смотрителей из Иерусалима антиохианы сущыя, несущыя сребра дидрахм триста в жертву ираклиеву, о ихже и моляху принесшии, да не употребляют в жертву, яко не достоит, но во иныя росходы их отложити.</p>
<p>Посла убо сия ради пославшаго в жертву ираклиеву, ради же принесших на строение кораблецей тривеселных.</p>
<p>Послану же бывшу во египет аполлонию сыну менестеову ко птоломею филометеру царю, торжества ради восприятия престола, возмнев антиох чужда его быти своих вещей, о своем безопасстве печашеся: того ради во июппию пришед, достиже во Иерусалим.</p>
<p>Великолепно же от иасона и града прият, со свещьми светлыми и хвалами вниде: таже сице в финикию с воинством пойде.</p>
<p>По трелетнем же времени посла иасон менелаа брата предреченнаго симона несуща царю сребреники и о вещех нужных представление совершити имущаго.</p>
<p>Он же представ царю и возвеличив его в лице власти ради, на себе восторже архиерейство, положив свыше иасона талант сребра триста.</p>
<p>Приемь же от царя повеления прииде, ничтоже убо нося достойно архиерейства, ярость же жестокаго мучителя и зверя лютаго гнев имея.</p>
<p>И иасон убо, иже своего брата кознию улови, сам кознию уловлен от инаго, беглец во аманитскую страну изгнан бысть.</p>
<p>Менелай же началство убо одержа, о сребрениех же цареви обещанных ничтоже радяше:</p>
<p>творящу же истязание сострату краеградия епарху, к сему бо надлежаще даней дело, тоя ради вины оба ко царю призвани.</p>
<p>И менелай убо остави архиерейства преемника лисимаха брата своего, сострат же кратита, иже бе над к¦пряны.</p>
<p>И егда сия деяхуся, случися тарсяном и малотом крамолу воздвигнути, сего ради, яко антиохиде наложнице цареве в дар отдани быша.</p>
<p>Скоро убо царь прииде укротити вещы, оставя наместника андроника единаго от князей своих.</p>
<p>Возмнев же менелай восприяти себе время благополучно, златыя иекия сосуды от церкве украд дарова андронику и ина продаде в тир и во окрестныя грады.</p>
<p>Иже явно познав ониа, обличаше его, отшед в место безопасное, в дафнию близ антиохии лежащую.</p>
<p>Оттуду менелай взем на едине андроника, моляше да убиет онию. Он же пришед ко онии, и увещав лестию, и десницу с клятвою дав, аще и в подозрении бе, усоветова из безопаснаго места изыти, егоже и абие заключив уби, не устыдевся правды.</p>
<p>Сея же ради вины не токмо иудее, но мнози и от иных языков иегодоваху и скорбяху о неправедньм мужа убийстве.</p>
<p>Возвратившуся же царю от киликийских мест, сущии во граде иудее приступиша просяще (суда) купно с ненавидящими беззакония еллинами о безвиннем убийстве ониине.</p>
<p>Оскорбився убо душею антиох (онии ради) и преклонив на милость, и слезы излияв о целомудрии скончавшагося и о мнозем благонравии</p>
<p>и разярився душею, абие со андроника порфиру совлек и одежды ободрав, по всему граду повелев обводити, на томже месте, идеже онию нечестиво уби, тамо убийцу погуби, Господу достойную ему казнь воздающу.</p>
<p>Егда же многа священнограбителства во граде соделана быша от лисимаха со менелаевым советом, и изыде весть вне, собрася множество на лисимаха, многим уже златым сосудом изнесеным бывшым.</p>
<p>Народом же востающым и гнева исполненным, вооружив лисимах три тысящы, нача беззаконными руками обидети, предводителствующу некоему мучителю престаревшуся возрастом, паче же безумием.</p>
<p>Уразумевше же и усилие лисимахово, инии камение, инии дреколия толстая восхитиша, нецыи же близ лежащий прах вземше, на сущих окрест лисимаха меташа.</p>
<p>Сея ради вины многих убо от них уязвиша, некщх же и низложиша, всех же в бег обратиша: самаго же священнограбителя при сокровищнем хранилищи убиша.</p>
<p>О сих же суд на менелаа настояше.</p>
<p>Егда же прииде царь в тир, к нему судебное дело принесоша посланнии три мужа от старейшин.</p>
<p>И уже премогаемь менелай обеща птоломею сыну дорименову многи сребреники дати на утоление царя.</p>
<p>Поят убо особь птоломей в некий притвор аки прохлаждаюшася царя, преврати,</p>
<p>и всея убо злобы виновнаго менелаа свободи от вины, а бедных, иже аще бы и пред ск¦фы глаголали, отпущени были быша неосуждени, сих на смерть осуди.</p>
<p>Скоро убо неправедну казнь претерпеша иже о граде и людех и о священных сосудех доносившии.</p>
<p>Сея ради вины и тиряне, вознегодовавще о беззаконии, на погребение их щедро преподаша.</p>
<p>Менелай же ради лихоимства обладающих пребываше во власти, возрастающь злобою, великий гражданом наветник сотворився.</p>
<h4>5</h4>
<p>В сие же время вторый поход уготова антиох во египет.</p>
<p>Случися же по всему граду, едва не чрез четыредесять дний являтися на воздусе рнстающих конников златыя одежды имущих и копиями по полком вооруженных,</p>
<p>и собрания коней чинно устроенных, исхождения творимая и сражения от обоих стран, и щитов движения и сулиц множество, и мечей исторжения и стрел метания, и златых одежд блистания и всякия брони.</p>
<p>Темже вси моляхуся, да явление во благо будет.</p>
<p>Бывши же вести лживей, акибы антиох от жития отшел, взем иасон не менши тыящи мужей, внезапу на град сотвори нападение гражданом же на стену востекшым, и наконец уже вземлему сущу граду, менелай во краеградие убеже.</p>
<p>Иасон же творяше заклания граждан своих нещадно, не помышляя, яко благовременство, еже на ужики, злополучие есть превелие: мня над врагами, а не над единоязычными победителная прияти,</p>
<p>началства убо не одержа, кончину же навета студ приемь, беглец паки во аманитиду отиде.</p>
<p>Конец убо злаго жития получи, заключен у ареты аравскаго мучителя, бегая от града во град, гонимь от всех и ненавидимь аки законов отступник, и огнушаемь, яко отечеству и гражданом враг, во египет изгнан бысть.</p>
<p>И иже многих от отечества изгнавый, странствуя погибе к лакедемоняном отшед, аки сродства ради прибежище хотящь имети.</p>
<p>И иже множество непогребенных изверже, (сам) не оплакан бысть, и погребения ни какова сподобися, ниже отеческому гробу приобщися.</p>
<p>Возвестившым же царю о бывших, усумнеся (царь), да не отступит иудеа: и того ради пришед из египта разярен душею, взя град оружием</p>
<p>и повеле воином сещи нещадно сретающихся и в домы входящих закалати.</p>
<p>Быша же убиения юнош и старцев, мужей и жен и чад истребления, дев же и отроков заклания.</p>
<p>Осмьдесят же тысящ во всех триех днех избиени: и четыредесять убо тысящ пленени, не менши же убиеных продани быша.</p>
<p>Не доволен же быв и сими, дерзну внити в церковь всея земли святейшую, имеяй менелаа предводителя, бывша законов и отечества предателя.</p>
<p>И скверныма рукама вземля священныя сосуды и яже от иных царей положенная на умножение и славу места и честь, скверныма рукама прикасаяся подаяше.</p>
<p>И вознесеся мыслию антиох, не помышляя, яко грех ради обитающих во граде мало прогневася Владыка, того ради бысть о месте презрение:</p>
<p>аще же бы не случилося им многими грехи быти объятым, якоже бе илиодор посланный от селевка царя ко осмотрению сокровищнаго хранилища, сей пришед внезапу биен быв отвратился бы от дерзости.</p>
<p>Но не ради места язык, но языка ради место Господь избра.</p>
<p>Темже убо и сие место сопричастно бысть людских зол случивишихся, последи же благодеянием от Господа приобщися, и оставленое во гневе вседержителя, паки в примирении великаго Владыки со всякою славою исправися.</p>
<p>~бо антиох из церкве взем тысящу осмь сот талантов, скоро во антиохию возвратися, чая от гордыни землю убо плавателну, а море пешеходно положити от возвышения сердца.</p>
<p>Остави же и приставники ко озлоблению людий, во Иерусалиме убо филиппа родом фригеанина, нрав жесточайший имущаго неже поставльший (его),</p>
<p>в гаризине же андроника: и к сим менелаа, иже злее иных озлобляше граждан,</p>
<p>ненавистное же ко гражданом иудейским имеяй сердце, посла ненавистнаго началника аполлониа со двадесятию двема тысящьми воинства, повелев ему всех в возрасте сущих погубити, жены же и юношы продаяти.</p>
<p>Сей же пришед во Иерусалим и аки мир себе притворив, удержася даже до дне святыя субботы: и улучив празднующих иудеов, вооружитися своим повеле,</p>
<p>и изшедших всех на позор закла, и во град со оружии вскочив, людий многое множество погуби.</p>
<p>Иуда же маккавей, иже десятый быв, и отшед в пусто место, звериным образом в горах живяше с сущими с ним, и травную пищу ядуще пребываху, еже бы не причастися осквернению.</p>
<h4>6</h4>
<p>Не по мнозе же времени посла царь старца (некоего) афинеанина понуждати иудей, дабы отступили от отеческих преданий и по божетвенным законом не жителствовали,</p>
<p>осквернити же и во Иерусалиме храм и нарещи диа олимпийскаго, и сущий в гаризине, якоже обитающии бяху на месте онем, диа странноприимца.</p>
<p>Люто же и всему народу бе и тяжко нападение злобы,</p>
<p>ибо церковь любодеяния и козлогласования бе полна от язык живущих со блудницами и во священных притворех к женам приближающихся и неподобающая внутрь вносящих.</p>
<p>Олтарь такожде полн бе возбраненными от законов.</p>
<p>Бяше же не возможио суббот хранити, ни праздников отеческих содержати, ниже весьма кому себе иудеанином именовати.</p>
<p>Ведяхужеся с горькою нуждею на всяк месяц в день рождения царева в жертве: бывшу же дионосову празднику, понуждахуся иудее киссы имуще хвалити диониса.</p>
<p>Повеление же изыде в ближния грады еллинския, птоломею подустившу, да тогожде уставления противу иудеев употребляют, и жертву приносят,</p>
<p>не изволяющих же прейти на еллинския уставы да убивают: бе убо видети настоящую бедность.</p>
<p>Две бо жены оклеветаны бысте обрезавшыя чада своя: сих привесивше има к сосцам младенцы и пред народом обводивше их по граду, со стены свергоша.</p>
<p>Инии же в ближния стекшеся пещеры, тайно день субботный праздновати, егда возвещено бысть филиппу, сожжени быша, зане ради чести праздничнаго дне бояхуся помогати себе.</p>
<p>Молю убо чтущих книгу сию не устрашатися напастей, мнети же мучеия сия не к погублению, но к наказанию рода нашего быти.</p>
<p>Ибо на много время не попускати злочествующым, но абие впадати им в мучения, великаго благодеяния есть знамение.</p>
<p>Не бо якоже на иных языцех ждет долготерпеливый Владыка, дондеже достигших ко исполнению грехов мучит, тако и на нас суди быти:</p>
<p>да не до конца достигшым грехом нашым, последи нам отмстит.</p>
<p>Сего ради никогдаже от нас милосердие свое отемлет: наказуяй же бедствами не оставляет людий своих.</p>
<p>Но сия ко увещанию нам речена суть: малыми же подобает внити в повесть.</p>
<p>Елеазар некий от первенствующих книжников, муж уже состаревся летами и зраком лица благолепен сый, отверстыми усты принуждаемь бяше ясти свиная мяса.</p>
<p>Он же со славою смерть паче, нежели ненавистный живот предизбрав, волею идяше на муку:</p>
<p>плюнув же (на тая), имже образом подобаше приходити хотящым терпети мучение, яже не леть бе ясти ради любления живота.</p>
<p>Ко беззаконней же приставленнии жертве, древняго ради к мужу знания, вземше его на едине моляху, да принесеная мяса, яже ясти ему леть бяше, его ради уготована, притворит себе аки ядуща повеленная от царя жертвенная мяса:</p>
<p>да сие соделав избавится от смерти и древния ради к ним дружбы получит человеколюбие.</p>
<p>Он же мысль благу восприемь и достойну возраста и старости преимущества, и пристяжаныя лепотныя седины и издетска предобраго воспитания, паче же святаго и Богоданнаго закона, последовно отвеща, скоро глаголя: изволяю послан быти во ад,</p>
<p>не бо возрасту нашему достойно есть лицемерити, да мнози от юных непщующе елеазара девятидесятилетна прейти к жителству иноплеменных,</p>
<p>и они моего ради лицемерия и маловременнаго живота прельстятся мене ради, и ненависть и порок старости моей сотворю:</p>
<p>аще бо нынешния муки человеческия и избавлюся, но руки всемогущаго ни жив, ни умерый избегу:</p>
<p>темже мужественне ныне разлучився живота, старости убо достоин явлюся,</p>
<p>юным же образ доблий оставлю, еже усердно и добльственно за честныя и святыя законы умирати. И сия рек, со тщанием на муку пойде.</p>
<p>Ведущии же его, бывшую мало прежде благоприятность к нему в свирепость премениша предреченных ради словес, яже сии мняху безумство быти.</p>
<p>Хотя же ранами скончатися, возстенав рече: Господеви святый разум имущему явно есть, яко от смерти могущь избавитися, жестокия терплю на теле болезни уязвляемь, на души же сладце страха ради его сия стражду.</p>
<p>И сей убо сим образом живот сконча, не токмо юношам, но и премногим языка свою смерть во образ доблести и в память добродетели оставив.</p>
<h4>7</h4>
<p>Случися же и седмим братиям вкупе с материю ятым, понуждаемым быти от царя ясти противу правил мяса свиная, бичми и жилами волуями мучимым.</p>
<p>Един же от них, иже бе первый, тако рече: что хощеши вопрошати и научитися от нас? готови бо есмы умрети, нежели преступити отеческия законы.</p>
<p>Разгневався же царь повеле сковрады и конобы разжещи.</p>
<p>умже скоро разжженным бывшым, повеле сущему от них предводителю слова отрезати язык, и со всего кожу содравше, краи удов телесных отсещи, прочиим братиям и матери смотрящым.</p>
<p>И егда уже неключимь сотворен бысть всеми (удесы), повеле огню предати еще дышуща и пещи на сковраде: пару же умножающуся от сковрады, (прочии купно) с материю друг друга поощряху умрети мужественно, глаголюще сице:</p>
<p>Господь Бог зрит и о истине нашей утешается, якоже пред лицем свидетелствующею песнию изяви моисей глаголя: и о рабех своих утешится.</p>
<p>Умершу же первому сим образом, втораго изводяху на поругание: и кожу со главы его со власы содравше, и вопрошаху: будеши ли ясти прежде неже умучено будет все тело по удам.</p>
<p>Он же отвещав отеческим гласом, рече: ни. Темже и сей по ряду прият мучение, якоже и первый.</p>
<p>В последнем же издыхании быв, рече: ты убо, окаяннейший, от настоящаго живота нас погубляеши, Царь же мира умерших нас своих ради законов воскресит нас в воскресение живота вечнаго.</p>
<p>По сем же третий поругаемь бе, и языка испрошен, абие издаде и руце дерзостне простре и мужественне рече:</p>
<p>от небесе сия притяжах, и его ради законов презираю сия, и от него сия паки уповаю восприяти.</p>
<p>Яко и сам царь и сущии с ним удивляхуся юнаго великодушию, яко ни во чтоже полагаше муки.</p>
<p>И сему скончавшуся, и четвертаго такожде мучаху мучителе.</p>
<p>И егда уже бысть к смерти тако рече: лучше убиваемым от человек упования чаяти от Бога, паки имущым воскрешеным быти от него, тебе же воскресение в живот не будет.</p>
<p>По сем же пятаго приведше мучиша. И он воззрев нань, рече:</p>
<p>власть в человецех имея тленен сый, еже хощеши, твориши: не мни же роду нашему от Бога оставлену быти:</p>
<p>ты же потерпи и зри велию державу его, како тебе и семя твое умучит.</p>
<p>По сем приведоша щестаго. И той умрети начинающь рече: не прельщайся суетио, мы бо себе ради сия страждем согрешающе к Богу нашему, сего ради достойная удивления быша:</p>
<p>ты же да не возмниши неповинен быти, Богоборствовати начен.</p>
<p>безмерно же мати дивная и благия памяти достойная, яже погибающих седми сынов единаго дне и времене видящи, благодушно терпяше ради упования на Господа,</p>
<p>и коегождо их увещаваше отеческим гласом, доблия исполнена мудрости и женское помышление мужескою душею воздвизающи, глаголаше к ним:</p>
<p>не вем, яко во чреве моем явистеся, ниже бо аз дух и живот дах вам, и коегождо уды не аз составих,</p>
<p>но мира творец, создавый род человечь и всех изобретый рождение, и дух и жизнь вам паки воздаст с милостию, яко ныне сами себе презираете ради законов его.</p>
<p>Антиох же непщуяй уничижен быти и понощающь глас презрев, еще юнейшему живу сущу, не токмо словесы творяше увещание, но и клятвою подкрепляше, богата купно и блажена сотворити, преведеннаго от отеческих законов, и друга возимети, и дела вверити ему.</p>
<p>Сим же юноше ни какоже внемлющу, призвав царь матерь увещаваше, да будет юноше советница на спасение.</p>
<p>Много же ему увещавающу, обещала советовати сыну своему.</p>
<p>Приклонившися же к нему, посмеяся жестокому мучителю и сице рече отеческим гласом: сыне, помилуй мя носившую тя во чреве девять месяцей и млеком питавшую тя лета три, и воскормившую тя и приведшую в возраст сей, и болезни воспитания понесшую:</p>
<p>молю тя, чадо, да воззриши на небо и землю, и вся, яже в них, видящь уразумееши, яко от не сущих сотвори сия Бог, и человечь род тако бысть:</p>
<p>не убойся плоторастерзателя сего, но достоин быв братии твоея, восприими смерть, да в милости с братиею твоею восприиму тя.</p>
<p>Еще же сия ей глаголющей, юноша рече: кого ожидаете? не слушаю повеления царева, но повеления закона слушаю даннаго отцем нашым чрез моисеа:</p>
<p>ты же всякия злобы изобретатель быв на иудеи, не избежиши рук Божиих:</p>
<p>мы бо за грехи нашя сия страждем:</p>
<p>аще же ради устрашения и наказания живый Господь наш мало прогневася, но паки примирится рабом своим:</p>
<p>ты же, о, беззаконниче и всех человек сквернавейше, не возносися суетно кичася тщетным упованием, на небесныя рабы его возносящь руку:</p>
<p>не у бо вседержителя и бсевидца Бога суда избегл еси:</p>
<p>братия бо наша мало ныне болезни потерпевше по завету Божию вечный живот получиша: ты же судом Божиим праведную казнь гордыни (твоея) восприимеши:</p>
<p>аз же, якоже братия моя, душу и тело мое предаю за отеческия законы, призывая Бога милостива вскоре быти израилю: ты же с мучением и биением исповеси, яко един токмо Бог есть:</p>
<p>на мне и на братии моей престанет вседержителя гнев нанесенный праведно всему роду нашему.</p>
<p>Тогда царь разярися яростию нань паче иных лютее, горце терпящь посмеяние.</p>
<p>И сей убо чист от жития пременися, по всему на Господа уповая.</p>
<p>Последи же сынов и мати скончася.</p>
<p>Сия убо о жертвах и о превосходящих мучителствах толико известишася.</p>
<h4>8</h4>
<p>Иуда же маккавей и иже с ним, входяще тайно в села, созываху сродники и пребываюших во иудействе приемлюще собраша до шести тысящ мужей.</p>
<p>И призываху Господа призрети на люди от всех попираемых, ущедрити же и храм от нечестивых человек осквернен</p>
<p>помиловати же и разореный град и имеющь равно со землею быти, и глас кровей вопиющих к нему услышати,</p>
<p>помянути же и безгрешных младенцев беззаконное погубление и бывшая хуления на имя его, и возненавидети лукавства.</p>
<p>Собрав же множество, маккавей нестерпимь яже языком бысть, гневу Господню в милость обратившуся.</p>
<p>И нападая на веси и грады нечаянно сожигаше, и благовременна места взимающь, не мало супостат побеждаше убивая,</p>
<p>наипаче же нощы на таковая нападения в помощь приемляше: и слава некая мужества его прохождаше всюду.</p>
<p>Виде же филипп по малу в предуспеяние грядуща мужа, частее же во благоденствиих успевающа, ко птоломею воеводе килисирии и финикии писа, дабы помогал в царских делех.</p>
<p>он же скоро избрав никанора, сына патроклова от первейших другов посла, подчинив ему от всяких языков вооруженных виев не менше двадесяти тысящ, да весь иудейский род избиет: придаде же ему и горгию мужа стратига и в ратных делех искусство имуща.</p>
<p>Устави же никанор дань царю, яже римляном даяшеся, две тысящы талантов от пленения иудейскаго наполнити.</p>
<p>Абие же в поморских грады посла, созывая на куплю иудейских пленников, обещаяся девятьдесят пленников за талант дати, не чая мщения хотящаго последовати ему от вседержителя.</p>
<p>Иуде же возвещено бе о приществии никанорове: и егда он возвести сущым с собою о пришествии воинства,</p>
<p>ужасшеся и не веровавше Божию отмщению разбегахуся и от места своего отступаху:</p>
<p>инии же оставшая вся продаяху, купно же Господа моляху, да избавит от нечестиваго никанора проданых, прежде даже снитися,</p>
<p>и аще не их ради, то ради завета, иже бысть ко отцем их, и призывания ради честнаго и великолепаго имене своего на них.</p>
<p>Собрав же маккавей сущих окрест его числом шесть тысящ, моляше, да не ужаснутся от супротивников, ниже да устрашатся неправедно грядущих на ня языков множества, но мужественно да подвизаются,</p>
<p>пред очима имеюще беззаконно на место святое соделанную от них укоризну и посмеяннаго града обиду, еще же и прародителнаго жителства разрушение.</p>
<p>Они бо на оружие надеются купно и на дерзость, рече: мы же на вседержителя Бога могущаго и грядущих мгновением низложити надеемся.</p>
<p>Воспомянув же им и бывшая заступления при прародителех, и яко под сеннахиримом сто осмьдесят пять тысящь погибоща,</p>
<p>и в вавилоне на галатов бывшее ополчение, како вси, егда на брань приидоша, осмь тысящ с четырию тысящами македонян, македоняном отчаявшымся, едини осмь тысящ побиша сто двадесять тысящ помощию данною им от небесе, и пользу многу взяша.</p>
<p>Сими (воспомяновении) дерзостны оныя поставив и готовы умрети за законы и отечество, четверочастно воинство постави:</p>
<p>учинив и братию свою воеводами обоего ополчения, симона и иосифа и ионафана, поддав коемуждо тысящу и пять сот,</p>
<p>еще же и елеазару (повелев) чести святую книгу и дав знамение помощи Божию, первому полку сам предводителствуя сразися с никанором.</p>
<p>Бывшу же им вседержителю споборнику, убиша супостатов более девяти тысящ, язвеных же и безчленных болшую часть сотворища воев никаноровых, всех же в бегство понудиша.</p>
<p>Сребреники же от пришедших на куплю их взяша.</p>
<p>Гонивше же их зелне, возвратишася от времене заключени: бе бо (день) пред субботою, сея ради вины не продолжиша гоняще их.</p>
<p>оружия же их собирающе и корысти от супостат отемлюще, субботу праздноваху попремногу благословяще и исповедаюшеся Господеви спасшему их в день сей, начало милости учинившему им.</p>
<p>По субботе же немощным и сиротам, и вдовам (и обидимым) разделивше от корыстей, прочая сами и отроцы разделиша.</p>
<p>Сия же содеявше и общую молитву сотворше, милосердаго Господа моляху, в конец примиритися рабом своим.</p>
<p>И от сущих с тимофеем и вакхидом противных множае двадесяти тысящ убиша и твердыни зело высокия одержаша, и многия корысти разделиша, равночастне себе и немощным, и сиротам и вдовам, еще же и старейшинам сотворше.</p>
<p>Собравше же оружия их, прилежне вся положиша в местех благовременных, прочыя же корысти во Иерусалим принесоша.</p>
<p>И филарха тимофеева убиша мужа беззаконнейшаго и вельми иудеов озлобившаго,</p>
<p>иобедителная же празднующе во отечестве, зажегших свяшенная врата, калисфена и некиих иных сожгоша убегших во едину храмину, иже достойную мзду нечестия восприяша.</p>
<p>Треклятейший же никанор, иже тысящу купцев на куплю иудеов приведый,</p>
<p>смирен помощию Господнею от тех, ихже противу себе за ничтоже вменяше, славную отложив ризу, чрез средиземное (море) беглеца образом уединена себе сотворь, прииде во антиохию презелне неблагополучен о погублении воинства.</p>
<p>И иже обеща римляном дань воздати от пленения Иерусалимскаго, проповедаше, яко защитителя Бога имеют иудеи, и сего ради не уязвляеми суть иудее, зане последуют законом от того уставленым.</p>
<h4>9</h4>
<p>Того же времене антиох с безчестием возвратися от персиды.</p>
<p>Вниде бо во град глаголемый персеполь и покусися расхитити храм и град обдержати: того ради множеству устремившуся, к помощи оружий обратишася: и тако случися прогнаному антиоху от градожителей со срамом возвратитися.</p>
<p>Сущу же ему при екватане, возвестишася ему содеянная при никаноре и тимофеи.</p>
<p>Вознесся же яростию, мняше и прогнавших его злобу нанести на иудеи: сего ради повеле вознице непрестанно гонящему совершати шествие, небесному суду понуждающу его, сице бо горделиве рече: гробищное место иудеем Иерусалим, пришед тамо, сотворю.</p>
<p>Всевидец же Господь Бог израилев порази его неизцельною и невидимою язвою: изрекшуся бо его слову, абие объят его утробная неизельная болебзнь и горькия внутренния муки,</p>
<p>зело праведне, яко многими и странными напастьми иных утробы мучи. Он же никакоже от кичения (своего) преста:</p>
<p>еще же и гордыни исполняшеся, огнем дышущь ярости на иудеи и заповедав ускорити шествие: случися же и пасти ему от колесницы со устремлением идущия, и лютым падением падшему вся уды плоти сокрушити.</p>
<p>Он же, иже мало прежде мняй волнам морским повелевати, от гордости паче человечи, и мерилом высоту гор мняся измерити, до земли смирен на носиле носяшеся, явную Божию силу всем показуя:</p>
<p>яко и от телесе нечестиваго червию кипети, и живущу в болезнех и в мучениих, плоти его излиятися от смрада же его и гноя вси воини гнушахуся.</p>
<p>И мало прежде небесных звезд касатися мнящаго никтоже можаше носити, смрада ради лютаго.</p>
<p>Отсюду убо нача от многия гордыни своея преставати уязвлен и в познание приходити (научен) Божиею язвою повсечастно умножее болезни своея приемля.</p>
<p>И егда ниже сам смрада своего терпети можаше, тако рече: праведно есть повинутися Богови, и смертну сущу равная Богови не мудрствовати горде.</p>
<p>Моляшеся же скверный ко никогда хотящему помиловати его Владыце, тако глаголя:</p>
<p>стый убо град, егоже тщахся пришед во прах обратити и место гробищное создати, свободен оставлю,</p>
<p>иудеев же, ихже хотех ниже погребение сподобите, но птицем зверем на растерзание предати со младенцы, всех их равных афинеом сотворю:</p>
<p>храм же святый, егоже прежде ограбих, предобрыми дары украшу, и священныя сосуды много болше вся воздам, и подобающая к жертвам иждивению от своих доходов подам:</p>
<p>к сим же и иудеанином быти, и всякое место обитаемо проходити, и проповедати Божию державу имам.</p>
<p>Но никакоже престающым болезнем, найде бо нань праведный Божий суд, о себе отчаявся, писа ко иудеом ниженаписанное послание, моления чин имущее, содержащее же сия:</p>
<p>предобрым гражданом иудеом зело радоватися и здравствовати и благоденствовати, царь антиох и стратиг:</p>
<p>аще здравствуете и чада, и (имения) вашя но мысли вам суть, благодарю убо Богу великим благодарением, на небо упование имея:</p>
<p>аз же в немощи лежащь, вашу честь и благоприятство воспоминах любезно: возвращаяся от персидских мест и впад в болызнь тяжку, нужно возмнех попечение возимети о общем всех утверждении:</p>
<p>не отчаяваяся о себе, но упование много имея избежати недуга,</p>
<p>зря же, яко и отец мой, в няже времена в вышних местех воева, показа имущаго прияти по нем началство,</p>
<p>да аще что противно случится или возвестится что бедственно, ведуще сущии по странам, кому власть вверена, не смутятся:</p>
<p>к сим же помышляю прилежащих могутников и соседей царствию времене усмотряющих и случая ожидающих, оеявих сына моего антиоха царем, егоже многаши обходящь вышний сатрапии многим от вас препоручах и представлях, писах же к нему, яже нижае писана суть:</p>
<p>молю убо вас и прошу, да помняще благодеяния во обще и особно, кийждо содержите сущее благоприятство ко мне и сыну моему:</p>
<p>уповаю бо, яко он кротце и человеколюбне, последующь моему произволению, сообщатися вам будет.</p>
<p>Мужеубийца убо и хульник злейшаяе пострадав, якоже иным сотвори, в странстве, на горах бедною смертию изчезе.</p>
<p>Пренесе же тело его филипп сверстник его: иже и убоявся сына антиохова ко птоломею филомитору во египет отиде.</p>
<h4>10</h4>
<p>Маккавей же и иже с ним бяху, Господу их защищающу, храм убо и град восприяша:</p>
<p>капища же от иноплеменников на торжищи устроенная, еще же и требища раскопаша,</p>
<p>и очистивше храм, ин олтарь сотвориша, и разжегше камение и вземше огнь от них, принесоша жертву по двою лету и шести месяцех, и фимиам и свещники, и хлебов предложение сотвориша.</p>
<p>Сия же сотворше, моляху Господа падше ниц, да не ктому в сицевая злая впадут, но аще когда и согрешат, от него с кротостию да наказуются, а не варваром и хульным языком предадятся.</p>
<p>И в оньже день храм от иноплеменник осквернися, случися в той же день очищению быти храма, двадесять пятаго дне месяца, иже есть хаслев.</p>
<p>И с веселием праздноваху дний осмь по образу сеней, поминающе, яко прежде малаго времене праздник сенниц в горах и в пещерах звюриным образом бяху провождающе.</p>
<p>Сего ради фирси и ветви зеленыя, еще же и финики имеюще, песни приношаху благопоспешившему очестити место свое.</p>
<p>И узакониша общим повелением и уставлением всему языку иудейску по вся лета праздновати дни сия.</p>
<p>И антиох убо, иже проименовашеся епифан, кончину тако име.</p>
<p>Ныне же яже о евпаторе антиохе, сыне нечестиваго бывшем, речем, сокращающе злаая, яже во бранех сотворена суть.</p>
<p>Сей бо восприяв царствие, постави над делами царскими лисию некоего, килисирии же и финикии воеводу первоначалнаго.</p>
<p>Птоломей бо нарицаемый макрон правду соблюдати произволив ко иудеом бывшая ради к ним обиды, покушашеся яже к ним мирно препроводити.</p>
<p>Темже оклеветан от другов ко евпатору и часто нарицаемь акибы предатель, понеже кипр вверениый от филомитора остави и ко антиоху епифану отиде, ниже честныя власти имущь, от печали отравив себе живот сконча.</p>
<p>Горгиа же быв воевода над местами, собираше чуждих воев и непрестанно на иудеи ратоваше.</p>
<p>С ним же купио и идумеане обдержаще крепкия твердыни обучаху иудеов, и изгоняемых из Иерусалима приемлюще, ратовати начинаху.</p>
<p>Сущии же со маккавеом сотворше молитву и моливше Бога споборника им быти, на идумейския твердыни устремишася.</p>
<p>К ним же и приступивше мужественно одержаша места, всем же на стене ратующым отмстиша и сретающихся закалаху, убиша же не менше двадесяти тысящ.</p>
<p>Избегшым же иекиим не менши девяти тысящ в две п¦рги крепки зело и вся, яже противу облежения, имущыя,</p>
<p>маккавей оставив симона и иосифа, еще же и закхеа и иже с ним доволиых ко облежению их, на нуждная места сам отиде.</p>
<p>Сущии же с симоном сребролюбивии от некиих, иже в п¦ргах, сребром прельщени, и седмьдесят тысящ драхм вземше, оставиша некиих избежати.</p>
<p>Егда же возвестися маккавею о бывшем, собрав началники людий, порицаше, яко за сребро продаша братию, супостатов на них отпустивше.</p>
<p>Сих убо предателей бывших уби и внезапу две п¦рги разруши.</p>
<p>Оружием же во всех и руками благоуспевая, погуби в дву твердынех более двадесяти тысящ.</p>
<p>Тимофей же, иже прежде от иудей бысть поражен, собрав воев странных множество, и во асии бывщих конников собрав не мало, прииде аки оружием иудею хотящь взяти.</p>
<p>Маккавей же и сущии с ним, приближающуся тому, ко молитве Божий обратишася, главы землею посыпавше и чресла вретищами препоясавше,</p>
<p>пред олтарным прагом ниц падше, моляху милостива им быти, враждовати же враждующым на них и супостатом противится яко закон глаголет.</p>
<p>Бывше же по молитве, восприемше оружия далече из града изыдоша: приближшежеся к супостатом, о себе сташа.</p>
<p>Солнцу же возсиявающу, обои сразишася: сии убо споручника имуще благополучия и победы с добродетелию ко Господу прибежище, они же воеводу браней учинища ярость.</p>
<p>Пребывающей же крепцейй брани, явишася супостатом от небесе мужие пять на конех златы узды имущих, благолепни, и правяще иудеов два:</p>
<p>и маккавеа среде себе вземше и защищающе своим всеоружием невредима сохраняху, на супостаты же стрелы и молнии метаху: темже смесившеся невидением сечахуся мятежа исполнени.</p>
<p>Убиенных же бысть двадесять тысящ и пятсоть сот, конных же шесть сот.</p>
<p>Сам же тимофей побебже в газару глаголемую твердыню, зело крепкую, воеводствующу тамо херею.</p>
<p>Маккавей же и сущии с ним весело обседоша крепость дни четыри.</p>
<p>сущии же внутрь на твердость места уповающе, паче меры хуляху и словеса беззаконная изношаху.</p>
<p>Явльшужеся пятому дню двадесять юношей, иже с маккавеем беху, разжегшеся яростию хуления ради, приближившеся ко стене, мужественно и зверообразною яростию прилучившихся разсецаху.</p>
<p>Инии же подобне возшедше с нуждею к сущым внутрь, зажигаху п¦рги, и возжегше огнища, живых хульников сожгоша.</p>
<p>Инии же врата разсекоша, и впустивше прочий полк, взяша град, и тимофеа скрывшагося в некоем рве заклаша, и брата его хереа и аполлофана.</p>
<p>Сия же сотворше с песньми и исиоведаньми благословляху Господа благодетеля великаго израилю и победу им давшаго.</p>
<h4>11</h4>
<p>По мале же весьма времени лисиа, наместннк царев и сродник и к делом приставник, зело тяжце снося бывшая,</p>
<p>собрав аки осмьдесят тысящ и конники вся, прииде на иудеев, помышляя убо град еллином обиталище,</p>
<p>храм же среброданен сотворити, якоже и прочиих язык капища, и по вся лета продавати архиерейство,</p>
<p>никакоже помышляю Божию державу безумно уповая на тмы пебшцев и на тысящы конников и на осмьдесят слонов.</p>
<p>Вшед же во иудею и приближився ко вефсуре, к месту убо крепкому сущу, от Иерусалима же отстоящему яко стидий пять, сие утесняше.</p>
<p>Егда же позна маккавей и иже с ним ратующа его твердыни, с плачем и слезами моляху Господа со всем народом, благаго ангела послати ко спасению израиля.</p>
<p>Сам же маккавей первый взяв оружие увещаваше прочих вкпе с ним бедство подяти, еже помогати братии своей: вкупе же и со усердм устремишася.</p>
<p>Тамо же, и близ Иерусалима сущым, явися предводяй их конник во одежди беле всеюружие златое потрясающь.</p>
<p>Вкупе же вси благословиша милосердаго Бога и укрепишася душами, не точию человеков, но и зверей лютейших и стены железны сокрушати суще готови,</p>
<p>идяху во устроении с небесе споборника имеюще, милующу их Господу:</p>
<p>львообразно же устремившеся на супостаты, положиша от них единонадесять тысящ пешцев, конников же тысщу и шесть сот,</p>
<p>всехе же понудиша бежати: мнози же от них язвени нази уцелеша, и сам лисиа студно бежав спасеся.</p>
<p>Не без ума же сый, размышляя в себе бывшее на себе поражение и уразумев непобедимых быти евреов, всемогущему Богу споборствующему им, послав</p>
<p>увещаваше, яко имать примиритися во всех праведных и яко советуя прекли царя, да будет им друг.</p>
<p>Соизволи же маккавей о всех, о нихже лисиа моляше, о полезных радящь: елика бо маккавей даде лисиа на писме о иудеех, соизволи царь.</p>
<p>Беша бо писания иудеем посланая от лисии, имущая образ сицев, лисиа множеству иудейску радоватися:</p>
<p>иоанн и авессалом, иже послани суть от вас, дающа написанный ответ, прошаста о назнаменанных в нем:</p>
<p>елика убо подобаше царю предложити, известих, и яже бяху приятна, соизволи:</p>
<p>аще убо в делех верность соблюдете, то и в прочее покушуся виновен вам быти благих:</p>
<p>о сих же подробну заповедах сима и посланным от меие побеседовати с вами:</p>
<p>здравствуйте. Лета сто четыредесять осмаго, (месяца) диоскоринфиа, дне двадесять четвертаго.</p>
<p>Царское же послание содержаше сия: царь антиох лисии брату радоватися:</p>
<p>отцу нашему в боги пременшуся, мы хотяще во царствии сущих безмятежных быти и о своих прилежати,</p>
<p>слышахом иудей не соблаговоляющих отца моего повелению, еже пременитися им на еллинския законы, но изволяющих держати своя заповеди и того ради молящих, да даруются им законная их:</p>
<p>хотяще убо и сему языку без мятежа быти, судихомъом и храм им возвратити и жити по прародителским их обычаем:</p>
<p>благо убо сотвориши, аще послеши к ним и десницу даси, яко да познавше наше произволение, благодушни будут и безпечально пребудут ко своему охранению.</p>
<p>Ко иудеом же царское послание сицево бе: царь антиох старейшинам иудейским и прочым иудеом радоватися:</p>
<p>аще здравствуете, да будет якоже хощем, и сами здравствуем:</p>
<p>изяви нам менелай, яко хощете отшедше быти с вашими:</p>
<p>приходящым убо даже до дне тридесятаго месяца занфика, дадим десницу без опасения:</p>
<p>еже употребляти иудеом своих брашен и законов, якоже и прежде, и ни един им ни по единому образу стужити имать о содеянных в неведении:</p>
<p>послахом же и менелаа имущаго утешити вас:</p>
<p>здравствуйте. Лета сто четыредесять осмаго, ксанфика (месяца), пятагонадесять дне.</p>
<p>Послаша же и римляне к ним послание имеющее сия: квинт меммий и тит манлий, старейшины римстии, людем иудейским радоватися:</p>
<p>о нихже лисиа сродник царев соизволи вам, и мы соблаговоляем:</p>
<p>а яже суди предложити царю, скорее послите кого созирающе о сих, да уставит, якоже подобает вам, мы бо идем ко антиохии:</p>
<p>сего ради ускорите и послите некиих, да и мы увемы, коея есте мысли:</p>
<p>Здравствуйте. Лета сто четыредесять осмаго, пятагонадесять дне (месяца) ксанфика.</p>
<h4>12</h4>
<p>Содеянным же бывшым заветом сим, лисиа убо отиде ко царю, иудее же в земледелии упражняхуся.</p>
<p>От сущих же по местом воевод, тимофей и аполлоний сын генеов, еще же иероиим и димофон, к сим же и никанор киприарх, не оставляху их благостояти и в покои быти.</p>
<p>Июппиане же толико сотвориша нечестие, умоливше иудей с ними живущих внити во представленыя от них ладии с женами и чады, акибы ни единей вражде между ими настоящей:</p>
<p>на общее же уставление градское и сим соизволившым, яко мир имети хотящым и ничтоже подозрения имущым, отвезше их погрузиша, сущх не мнее дву сот.</p>
<p>Познав же иуда бывшую на сродники своя жестокость, возвестив мужем иже с ним и призвав праведнаго судию Бога,</p>
<p>прииде на скверноубийц братий его, и пристанища нощию сожже, и ладии попали, избегших же от огня закла.</p>
<p>Стране же заключене бывшей отиде, яко паки приити имущь и все июппиан искоренити гражданство.</p>
<p>Уразумев же, яко и во амнии живущий хотят обитающым иудеом темже образом сотворити,</p>
<p>и на иамнитян нощию напад, зажже пристанище с кораблями яко явитися зарям огня во Иерусалиме, стадиям сущым двум стам четыредесяти.</p>
<p>Оттуду же отшедшым девять стадий, творящым путь на тимофеа, сразишася с ним аравлян множае пяти тысящ мужей и конник пять сот.</p>
<p>Бывшей же крепцей брани, и сущым при иуде помощию Божиею преуспевающым, напольнии аравляне одолени, прошаху от иуды десницы себе, обещающе и пажить дати и во прочиих пользовати их.</p>
<p>Иуда же уразумев, яко истинно во многих они потребни, обеща мир содержати с ними: взявше же десницу, отидоша в кущы своя.</p>
<p>Нападе же и на некий град мостами тверд и стенами огражден, иже от всяких смешеных языков обитаемый, емуже имя каспин.</p>
<p>Сущии же внутри надеющеся на крепость стен и на уготовление брашен, нерадиво пребываху, проклинающе сущих при иуде, и ктому хуляще, и глаголюще, яже не подобает.</p>
<p>Сущии же со иудою призвавше великаго обладателя мира, иже без овнов и механических орудий во времена иисуса разруши иерихон, нападоша зверообразно на стену.</p>
<p>И вземше град Божиею волею, безчисленна заклания сотвориша, яко прилежащему езеру, в широту имущему стадии две, текущею (убиенных) кровию исполнену явитися.</p>
<p>Оттуду же отшедше стадий седмь сот пятьдесят, приидоша в харак, ко глаголемым тувиином иудеом.</p>
<p>И тимофеа убо на местех не достигоша, ни едино дело совершивша от мест отшедша, оставльша же стражу в некоем месте зело тверду:</p>
<p>досифей же и сосипатр сущии от воевод, иже со маккавеом, изшедше погубиша от тимофеа оставших в твердыни более десяти тысящ мужей.</p>
<p>Маккавей же устроив воя своя по полком, постави их над полками, и на тимофеа пойде имущаго с собою сто двадесять тысящ пешец, конник же две тысящы и пять сот.</p>
<p>Познав же тимофей пришествие иудино, посла жены и дети и прочая уготования в твердыню нарицаемую карнию: бе бо непреборима и ко всходу неудобна ради тесноты всех мест.</p>
<p>Егда же полк иудин первый явися, и бысть ужас на супостаты и страх от явления всевидящаго бывшаго на них, в бегство устремишася един от другаго бежащь, яко множицею от своих повредишася и оружии своими прободахуся.</p>
<p>Творяше же иуда гонение прилежно, убивая иноплеменников, и изби от них тридесять тысящ мужей.</p>
<p>Сам же тимофей впад между сущих со досифеем и сосипатром, со многим ухищрением моляше, да жив отпустится: зане многих убо (от иудей) родителей и некиих братию имеяше (у себе), и сим зло случится, аще умрет.</p>
<p>Егда же многими словесы вероятен сотвори обет, еже возвратити оных невредных, пустиша его ради спасения братии.</p>
<p>Изшед же (маккавей) на карнию и на атаргатию, уби двадесять пять тысящ.</p>
<p>По победе же сих и погублении обрати иуда воинство и на ефрон, град твердый, в немже живяше лисиа и множество разных язык: юноши же сильнии стояще пред стенами крепко противуратоваху, в немже беху орудия и стрел многое уготовление.</p>
<p>Призвавше же всесильнаго с державою сокрушающаго ратных силы, взяша град под руку и убиша сущих внутрь двадесять пять тысящ:</p>
<p>и отшедше оттуду устремишася на скифский град, отстоящь от Иерусалима стадий шесть сот.</p>
<p>Освидетелствовавшым же живущым тамо иудеом о скифских гражданех, яко имеют к ним благоприятство и во времена злополучная кротцы пребываху,</p>
<p>благодаривше им и умоливше, дабы и в прочее к роду их благоприятни были, приидоша во Иерусалим, дню великаго праздника седмиц настоящу.</p>
<p>По глаголемей же пентикостии, идоша противу горгиа стратига идумейска.</p>
<p>Изыде же с пешцы треми тысящьми, и конник четыре ста,</p>
<p>и сотворшым брань, случися пасти малым от иудей.</p>
<p>Досифей же некто от вакинора, конный муж и крепок, ят горгию, и взем его за хламиду, ведяше его крепко, и хотящь проклятаго взяти жива, некто от фракийских конник нападе нань и рамо отсече, горгиа же избеже во марису.</p>
<p>Воином же горгиевым на мнозе борющымся и утружденным бывшым, призвав иуда Господа спомощника, да будет и воевода брани,</p>
<p>начат гласом отеческим с песньми вопль, возопив и нечаянне на воя горгиевы напад, в бегство их обрати.</p>
<p>Иуда же собрав воя прииде во град одоллам: и егда седмый день прмииде, по обычаю очистившеся в том месте субботу праздноваша.</p>
<p>На утрие же прииде со своими иуда, да, якоже подобаше, телеса падших возмет и со сродниками положит во гробех отеческих.</p>
<p>Обретоша же у коегождо от умерших под ризами убиенных от даров идолских, яже во иамнии, о нихже закон запрещаше иудеом, всем же яве бысть, яко сея ради вины тии падоша.</p>
<p>Вси убо благословивше правый суд гдиень, яко тайная сотвори явлена,</p>
<p>к молению обратишася моливше, да сотвореный грех весьма изгладится: добльственный же иуда моляше людий, да сохранят себе от греха, очима видяще бывшая падших за грех.</p>
<p>И сотворив от мужей собрание утварей, яко две тысящы драхм сребра, посла во Иерусалим принести за грех (мертвых) жертву, предобре и благочестно творя, о воскресении помышляя.</p>
<p>Аще бо падшым востати не чаял бы, излишно было бы и всуе о мертвых молитися.</p>
<p>Ктому взирающь, яко во благочестии усопшым изряднейшая уготовася благодать:</p>
<p>преподобное и благочестивое помышление: отонуду же за умерших моление сотвори, яко да от греха очистятся.</p>
<h4>13</h4>
<p>Лета сто четыредесять девятаго, позна иуда, яко антиох евпатор грядет со множеством на иудею,</p>
<p>и с ним лисиа наместник ему и над делами старейший, кийждо имуща (с собою) силу еллинску пешцев сто десять тысящ и конник пять тысящ и триста, и слонов двадесять два и колесниц с косами триста.</p>
<p>Примесися же к ним и менелай, и с великою лестмю моляше антиоха, не ради отечеству спасения но надеяся в началство поставлен быти.</p>
<p>Царь же царей воздвиже ярость антиохову на нечестиваго, и лисии показавшу сего быти виновна всех злых, повеле, якоже обычай есть, на месте убити, приведшым его в вирсавию.</p>
<p>Бе же на том месте столп пятидесяти лакот полн пепела, сей же имеяше орудие окрест вращающееся устремителное в пепел.</p>
<p>Тамо священнотатству повинна суща, или и иных некиих злоб превосходство сотворшаго, вси вреяют в погибель.</p>
<p>Сицевою смертию законопреступнику случися умрети, ниже погребения получившему менелаю</p>
<p>зело праведне: понеже бо многа согрешения на олтарь Божий соверши, егоже огнь и пепел бе свят, (и он) в пепеле смерть восприя.</p>
<p>Но царь умом необуздан грядяше, горшая при отце его бывших показати хотящь иудеом.</p>
<p>Уведав же иуда о сих, повеле людем день и нощь молити Господа, негли, якоже иногда, и ныне поможет</p>
<p>имущым закона и отечества и святаго храма лишитися, и мало прежде почивших людий не оставит злохульным языком подручных быти.</p>
<p>Всем же тожде вкупе сотворшым и просившым от Господа милосердия с плачем и постами и простертием (на землю) по три дни непрестанно, укрепив их иуда повеле ити.</p>
<p>Особь же быв иуда со старейшины, советова, прежде нежели внидут вои царстии во иудею и одержат град, изшедше сразитися (за вещы святыя) Господнею помощию.</p>
<p>Вдав же попечение создателю мира и умолив своих мужественне подвизатися даже до смерти за законы, за святилище, за град, за отечество, за гражданство, окрест модина воинство постави.</p>
<p>Дав же сущым с ним знамение Божия победы, с юношами крепчайшими избранными напад нощию на царский двор, во стану уби четыре тысящы мужей и болшаго слона с сущими на нем порази:</p>
<p>и на конец весь полк страха и смятения исполниша и изыдоша благополучно.</p>
<p>Являющуся же уже дню, сие содеяся, помогающу ему Господню покровению.</p>
<p>Царь же приемь вкус храбрости иудейския, испытова хитростию места.</p>
<p>И ко вефсуре крепцейи твердыни иудейстей прииде, и отгонимь бе, ударяшеся, умаляшеся.</p>
<p>Сущым же внутрь, иуда потребная посла.</p>
<p>Возвести же тайная супостатом родок от иудейских воинов: взыскан же бысть и ят и заключен.</p>
<p>Повтори же царь слово со вефсуряны, десницу даде, прия, отиде,</p>
<p>состави брань со иудою и преможен бысть: егда же позна отмещущася филиппа во антиохии поставленнаго над делами, смятеся и моли иудеов, повинуся и кляся о всех праведных, примирися и жертву принесе, почте храм и ущедри место.</p>
<p>И маккавеа прият, постави стратига от птолемаиды даже до герринов князем,</p>
<p>прииде во птолемаиду: скорбяху птолемаидяне о заветех, негодоваху бо о примирениих, яже хотеша отринути.</p>
<p>Взыде на судище лисиа, отвеща по возможности, увеща, (люди) утиши, благоприятны сотвори, возвратися во антиохию. Сице бысть царско исхождение и возвращение.</p>
<h4>14</h4>
<p>По триех же летех увебда иуда, яко димитрий селевков сын вплыве сквозе пристанище, еже при триполи, со множеством крепким и кораблями,</p>
<p>и одержа страну и уби антиоха и его наместника лисию.</p>
<p>Алким же некто бывый прежде архиерей, волею же осквернивыйся во времена смешения, помыслив, яко ни киим образом небсть ему спасения, ниже прихождения ко святому олтарю,</p>
<p>прииде ко царю димитрию сто пятьдесят перваго лета, принося ему венец злат и финик, к сим же и цветы, иже мняхуся церковнии быти: и в день оный молчаше.</p>
<p>Получив же время безумию своему содействующее, призван бысть димитрием на собор и вопрошен, в коем состоянии и совете стоят иудее?</p>
<p>К сим рече: глаголемии от иудей асидее, ихже вождь иуда маккавей, брани строят и распри воздвизают, не допускающе царству благостояния получити:</p>
<p>сего ради отлучен прародителския славы, сиречь священноначалства, семо ныне приидох,</p>
<p>первое убо о надлежащих царю верность содержащь, второе же и о своих гражданех промышляя: предречениых бо безсловесием весьма род наш не мало страждет:</p>
<p>каяждо же сих познав, ты, царю, о стране и о обстоянии рода нашего проуразумей по человеколюбию, еже имаши ко всем благопреклонное:</p>
<p>донележе бо иуда жив есть, невозможно мира получити вещем.</p>
<p>Сицевым же реченным бывшым от него, абие прочии друзи, вражду имущии на иуду, разжегоша димитриа.</p>
<p>Призвав же скоро никанора старейшину над слонами и воеводою поставив иудеею, посла,</p>
<p>дав заповедь, самаго убо иуду убити, сущих же с ним расточити, поставити же алкима архиереем превеликаго храма.</p>
<p>Тогда языцы убегшии из иудеи от иуды, стадами прихождаху к никанору, иудейская злополучия и бедства себе благополучия мняще быти.</p>
<p>Слышавще же (иудее) никанорово пришествие и нападение языков, посыпавшеся землею, моляху поставившаго даже до века люди своя и присно с явлением защищающаго свою часть.</p>
<p>Повелевшу же воеводу, скоро оттуду двигнушася и смесишася с ними при градце десавли.</p>
<p>Симон же брат иудин сразився с никанором, мало же устрашився внезапнаго ради нахождения супостатов.</p>
<p>Обаче же слышав никанор мужесто при иуде сущих и благодушие, имже подвизаются за отечество, убояся суд кровию сотворити:</p>
<p>сего ради посла посидониа и феодота и маттафию дати и взяти десницу.</p>
<p>Многу же о сем бывшу совету и воеводе людем возвестившу и бывшу единогласному всех изволению, соизволиша на мирная</p>
<p>и нарекоша день, в оньже особно снидутся купно. И прииде. И поставиша различная седалища.</p>
<p>Повеле же иуда вооруженным быти готовым в местех приличных, да не когда от супостат внезапу злодеяние будет, и подобающую беседу обще сотвориша.</p>
<p>Пребываше же никанор во Иерусалиме и ни коегоже зла сотвори, стада же народов собранных отпусти.</p>
<p>Имеяше же иуду всегда в лицы, душевно к мужу преклонися:</p>
<p>моли же его оженитися и чада сотворити. Оженися, благо поживе, общежителствоваше.</p>
<p>Алким же видя между ими благоприятство и бывшая совещания познав, иде к димитрию и глаголаше, яко никанор о вещех чуждая мудрствует: иуду бо, наветника царству, преемника восприя себе.</p>
<p>Царь же возярився и прелукавыми оклеветании его разсверепев, писа никанору глаголя: о совещаниих сих тяжко (ми есть) носити: повелеваю ти маккавеа связана послати скоро во антиохию.</p>
<p>Уведав же о сих никанор, смятеся и тяжко терпяше завещанная отринути, ни чимже его мужу обидевшу.</p>
<p>Но понеже царю сопротивитися не бе возможно, благовременства наблюдаше хитростию военною сие совершити.</p>
<p>Маккавей же видя над собою грознее деюща никанора и обыкновенное сретение свирепее имуща, уразумев не от блага быти суровству сему, собрав не мало сущих окрест себе, скрыся от никанора.</p>
<p>Познав же другий, яко добльственно от мужа хитростию предварен, пришед к великому и святому храму, священником подобающыя жертвы приносящым повеле предати мужа.</p>
<p>Сим же с клятвою рекшым, яко не ведят, где есть искомый, простер десницу на церковь, сими клятся:</p>
<p>аще не предадите ми связана иуду, то Божий храм равен со землею сотворю, и олтарь раскопаю, и капище дионису славное возставлю зде.</p>
<p>И сия рек отиде. Жерцы же воздеюще руце на небо, прнзываху сущаго всегда споборника языку своему, сия рекуще:</p>
<p>ты, Господи всех, не требуяй ничтоже, благоволил еси храму обитания твоего быти в нас:</p>
<p>и ныне, о, святе, всякаго освящения Господи, сохрани во век несквернен сей храм недавно очищенный, загради же всяка уста неправедна.</p>
<p>Разий же некто от старейшин Иерусалимских оклеветан бысть никанору, муж любитель граждан и зело добре словущь и по благопрмятству отец иудеом именуемый:</p>
<p>бяше бо внесый в прежних временех несмешения суд во иудействе, и тело и душу за иудейство предаяше со всяким усердием.</p>
<p>Хотящь же никанор явну сотворити ненависть, юже име на иудеи, посла воинов более пяти сот яти его.</p>
<p>Мняше бо, яко онаго поимав, сим соделает беду.</p>
<p>Множеству же народа хотящу столп обдержати и дворовыя двери разрушающу, и повелевшу огнь принести и двери зажещи, объят отвсюду быв, мечем поразися,</p>
<p>лучше добльственно хотящь умрети, нежели беззаконником подручник быти и свое благородство недостойне обезчестити.</p>
<p>Скорости же ради подвига несмертна язва бысть, и народом внутрь дверий вреявшымся, востек дерзостно на стену, сверже сам себе мужественно на народы.</p>
<p>Оным же скоро разбегшымся и бывшу разстоянию, паде срединою чрева посреде их:</p>
<p>еще же дышущь и разжжен душею, востав, крови его потоком текущей и тяжчайшым ранам сущым, бежащь сквозе народы пройде,</p>
<p>и став на некоем камени стремниннем, весьма уже без крови быв, исторгнув внутренняя (своя) и взем обема рукама верже на народы: и призвав владеющаго животом и духом, да сия ему паки воздаст, и сим образом живот сконча.</p>
<h4>15</h4>
<p>Никанор же уведав, яко иуда в местех самарийских, умысли со всем устремлением в день субботный на них напасти.</p>
<p>По нужди же последующии ему иудее глаголаху: никакоже сице зверски и варварски да погубляеши, но славу воздаждь предпочтенному от всевидящаго со святынею дневи.</p>
<p>Нечестивыи же вопроси: еда есть сильный на небеси, иже повеле праздновати день субботный?</p>
<p>Онем же отвещавшым: есть Господь живый сей на небеси силен, иже повеле праздновати седмый день.</p>
<p>Он же рече: и аз силен есмь на земли, повелеваяй взимати оружия и царския потребы исполняти. Обаче не одержа и совершити окаяннаго своего совета.</p>
<p>И никанор убо великою гордынею воздвижен умысли общую победу составити на иуду.</p>
<p>Маккавей же всегда надеяшеся со всем упованием заступление от Господа получити</p>
<p>и утешаше своих, да не убоятся пришествия языков, да имеют же во уме преждебывшую им от небесе помошь, и ныне да чают от вседержителя быти себе победе и помощи:</p>
<p>и наказав их от закона и пророков, воспомянув же им преждебывшыя подвиги, усерднейших их сотвори:</p>
<p>и душами воздвигнув их, увещаваше, вкупе показав им языческая льщения и клятвопреступление:</p>
<p>и коегождо их вооружив не тако щитов и копий утверждением, яко словес благих утешением, и сказав сон достоверен, утробы всех возвесели.</p>
<p>Бысть же его сицево видение: онию бывшаго архиереа, мужа добраго и благаго, благоговейна видением, кротка же нравом и беседою благолепна, и от детства обучившагося всем добродетелем, сего руце воздеюща и молящася за вся люди иудейския (виде).</p>
<p>И яко посем явися ин муж сединами и славою дивен, чудно же некое и великолепнейшее окрест его преизящество.</p>
<p>Отвещав же ониа рече: сей есть братолюбец, иже много молится о людех и о святем граде, иеремиа Божий пророк.</p>
<p>Простер же иеремиа десницу, даяше иуде мечь злат, дающь же возгласи сия:</p>
<p>приими святый мечь дар от Бога, имже сокрушиши супостаты.</p>
<p>Укрепившежеся иудиными словесы преблагими и могущими к мужеству устремити и дущы юнош исправити, умыслиша не ополчатися, но храбро напасти и со всякою доблестию сшедшымся сразитися за вещы святыя, понеже и град и святая и святилище бедствуют.</p>
<p>Бе бо о женах и чадех еще же и о братии и ужиках менший им подвиг, величайший же и первый страх о освященнем храме.</p>
<p>Такожде и во граде оставленным не малая печаль, мятущымся о сражении на поли хотящем быти.</p>
<p>И всем уже чающым имущаго быти сражения и супостатом уже смесившымся, и воинству чинно расположенну сущу и зверем в приличней стране поставленым и коннице по углам учиненней,</p>
<p>разсуждая маккавей множества пришествие и оружия различное уготовление и свирепство зверей, простер руце на небо, призываше чудотворящаго и призирающаго Господа, ведая, яко не оружием победа, но якоже угодно ему, достойным дает одоление.</p>
<p>Рече же призывая сим образом: ты, Владыко, послал еси ангела твоего при езекии цари иудине и убил еси от воев сеннахиримовых сто осмьдесят пять тысящ:</p>
<p>и ныне, Владыко сильный на небесех, посли ангела твоего благаго пред нами в страх и трепет им:</p>
<p>величеством мышцы твоея да убоятся иже с хулением пришедшии на святыя люди твоя. И сей убо сице помолися.</p>
<p>Никанор же и иже с ним с трубами и песньми приближахуся.</p>
<p>Иуда же и сущии с ним в призывании и молитвах смесишася с супостаты:</p>
<p>и руками убо борющеся, сердцами же к Богу молящеся, постлаша не менши тридесяти пяти тысящ, явлением Божиим зело возрадовавшеся.</p>
<p>Преставше же от битвы и с радостию возвращающеся, познаша никанора падша со всеюружии (своими).</p>
<p>Бывшу же воплю и смятению, благословляху сильнаго отеческим гласом.</p>
<p>И повеле, иже весьма телом и душею первоподвижник за граждан, иже возраста благоприятство к своему народу сохранивый иуда, никанорову главу и руку со рамом отсещи и принести во Иерусалим.</p>
<p>Пришед же тамо и созвав единоязычных своих и священников, пред олтарем став, призва сущих от краеградия</p>
<p>и показа им сквернаго никанора главу и руку хульникову, юже простре на храм святый вседержителев возносяся:</p>
<p>и язык нечестиваго никанора отрезав, рече, яко на раздробление птицам имать дати, и сия в возмездие безумия противу храма повеси.</p>
<p>Вси же на небо благословиша Господа явленаго, рекуще: благословен сохранивый место свое не осквернено.</p>
<p>Повеси же никанорову главу на краеградии во известное всем и явное Господни помощи знамение.</p>
<p>И узакониша вси общим советом никакоже оставити без празднования день сей:</p>
<p>имети же праздник сей в третийнадесять день вторагонадесять месяца, иже глаголется сирийским гласом адар, пред единым днем мардохеева дне.</p>
<p>И сия убо, яже о никаноре, имеются сице: и от тех времен одержан бысть град от еврей, и аз зде оставляю слово.</p>
<p>И аще убо благо и прилично сочинению, сего и сам хотех: аще же малоценно и мерно, сие по возможности моей бе.</p>
<p>Якоже бо вино особно пити, такожде и воду паки, сопротивно есть: но имже образом вино с водою смешенное сладко и веселую благодать совершает, такожде и сочинение (и украшение) слова веселит слухи чтущих историю. Зде же да будет и конец.</p>
