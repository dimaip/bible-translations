<h4>1</h4>
<p>1 Слово Господне, иже бысть к софонии сыну хусиину, сыну годолиину, амориину, езекиину, во дни иосии сына амоня, царя иудина.</p>
<p>2 Оскудением да оскудеют вся от лица земли, глаголет Господь:</p>
<p>3 да оскудеет человек и скоти, да оскудеют птицы небесныя и рыбы морския, и да изнемогут нечестивии, и изиму беззаконныя от лица земли, глаголет Господь.</p>
<p>4 И простру руку мою на иуду и на вся живущыя во Иерусалиме: и изиму от места сего имена ваалова и имена жреческа со жерцами,</p>
<p>5 и покланяющихся на покровех воинству небесному и кленущихся Господем и кленущихся царем своим,</p>
<p>6 и укланяющихся от Господа и не ищущих Господа и не придержащихся Господа.</p>
<p>7 Убойтеся от лица Господа Бога, зане близ день Господень, яко уготова Господь жертву свою и освяти званныя своя.</p>
<p>8 И будет в день жертвы Господни: и отмщу на князи и на дом царский и на вся оболченныя во одеяния чуждая,</p>
<p>9 и отмщу яве на вся предвратныя в день той, исполняющыя храм Господа Бога своего нечестием и лестию.</p>
<p>10 И будет в день он, глаголет Господь, глас вопля от врат избодающих и плачь от вторых и сотрение велие от холмов.</p>
<p>11 Плачите, живущии в посеченней, яко уподобишася вси людие ханаану, и потребишася вси величающиися сребром.</p>
<p>12 И будет в той день, изыщу Иерусалима со светилником и отмщу на мужы нерадящыя о стражбах своих, глаголющыя в сердцах своих: не имать блага сотворити Господь, ниже имать озлобити.</p>
<p>13 И будет сила их в расхищение и домы их в разорение: и созиждут жилища и не имут пожити в них, и насадят винограды и не имут пити вина их:</p>
<p>14 яко близ день Господень великий, близ и скор зело, глас дне Господня горек и жесток учинися.</p>
<p>15 Силен день гнева день той, день скорби и нужды, день безгодия и изчезновения, день тмы и мрака, день облака и мглы,</p>
<p>16 день трубы и вопля на грады твердыя и на углы высокия.</p>
<p>17 И оскорблю человеки, и пойдут яко слепи, зане Господеви прегрешиша, и излиется кровь их яко персть, и плоти их яко лайна:</p>
<p>18 и сребро их и злато их не возможет изяти их в день гнева Господня, и огнем рвения его поядена будет вся земля: зане скончание и тщание сотворит на вся живущыя на земли.</p>
<h4>2</h4>
<p>1 Соберитеся и свяжитеся, язык ненаказанный,</p>
<p>2 прежде неже быти вам якоже цвету мимоходящу в день, прежде неже приити на вы гневу Господню, прежде неже приити на вы дню ярости Господни.</p>
<p>3 Взыщите Господа, вси смиреннии земли, суд содевайте и правды взыщите, (взыщите кротости) и отвещайте я, яко да покрыетеся в день гнева Господня.</p>
<p>4 Зане газа расхищена будет, и аскалон во изчезновение будет: и азот в полудни отвержется, и аккарон искоренится.</p>
<p>5 Горе живущым на ужи морстем, пришелцы критстии: слово Господне на вас, ханаане, земле иноплеменников, и погублю вы от жилища:</p>
<p>6 и будет крит пажить стадам и ограда овцам,</p>
<p>7 и будет уже морское оставшым дому иудина: на них пожируют в домех аскалоних, к вечеру витати имут от лица сынов иудиных, яко присети их Господь Бог их и возврати плен их.</p>
<p>8 Слышах поношения моавля и укоризны сынов аммоних, о нихже поношаху людем моим и величахуся на пределы моя.</p>
<p>9 Сего ради живу аз, глаголет Господь сил, Бог израилев: зане моав яко содома будет, и сынове аммони яко гоморра, и дамаск оставлен яко стог гуменный и разорен во век: и прочии людий моих расхитят я, и оставшии языка моего наследят их.</p>
<p>10 Сие им за досаждение их, зане поносиша и возвеличишася на люди Господа вседержителя.</p>
<p>11 Явится Господь на них и потребит вся боги языков земных: и поклонятся ему кийждо от места своего, вси острови язычестии.</p>
<p>12 И вы, мурини, язвени оружием моим будете.</p>
<p>13 И прострет руку свою на север и погубит ассирианина, и положит ниневию во изчезновение безводно, яко пустыню:</p>
<p>14 и пожируют посреде ея стада и вси зверие земнии, и хамелеоны и ежеве во гнездах ея вогнездятся: и зверие возвыют в разселинах ея, и вранове во вратех ея, зане кедр возношение ея.</p>
<p>15 Сей град презорливый, живяй на уповании, глаголяй в сердцы своем: аз есмь, и несть по мне еще: како бысть во изчезновение, пажить зверем? всяк мимоходяй сквозе его позвиждет и воздвигнет руце свои.</p>
<h4>3</h4>
<p>1 о, светлый и избавленный граде, голубице!</p>
<p>2 Не услыша гласа, не прият наказания, на Господа не упова и к Богу своему не приближися.</p>
<p>3 Князи его в нем, яко львы рыкающе, судии его яко волцы аравийстии, не оставляху на утро.</p>
<p>4 Пророцы его ветроносцы, мужие презорливи: священницы его сквернят святая и нечествуют в закон.</p>
<p>5 Господь же праведен посреде его и не имать сотворити неправды: утро утро даст суд свой в свет: и не укрыся, и не весть неправды во истязании, ниже в распри обиды.</p>
<p>6 В растление низложих величавыя, изчезоша углы их: опустошу пути их весьма, еже не проходити: изчезоша гради их, занеже ни единому быти, ни жити.</p>
<p>7 Рех: обаче убойтеся мене и приимите наказание, и не имате потребитися от очию его, за вся елика отмстих на нем: готовися, утренюй, истле все листвие их.</p>
<p>8 Сего ради потерпи мене, глаголет Господь, в день воскресения моего во свидетелство: зане суд мои в сонмища языков еже прияти царей, еже излияти на ня гнев мой весь, гнев ярости моея: зане огнем рвения моего поядена будет вся земля.</p>
<p>9 Яко тогда обращу к людем язык в род его, еже призывати: всем имя Господне, работати ему под игом единем.</p>
<p>10 От конец рек ефиопских прииму молящыя мя, в разсеянных моих принесут жертвы мне.</p>
<p>11 В день он не имаши постыдитися от всех начинаний твоих, имиже нечествовал еси в мя: яко тогда отиму от тебе укоризны досаждения твоего, и ктому не имаши приложити величатися на горе святей моей.</p>
<p>12 И оставлю в тебе люди кротки и смиренны, и будут благоговети о имени Господни</p>
<p>13 останцы израилевы, и не сотворят неправды, и не возглаголют суетных, и не обрящется в устех их язык льстив: зане тии пожируют и угнездятся, и не будет устрашаяй их.</p>
<p>14 Радуйся, дщи сионова, зело, проповедуй, дщи Иерусалимова, веселися и преукрашайся от всего сердца твоего, дщи Иерусалимля:</p>
<p>15 отят Господь неправды твоя, избавил тя есть из руки враг твоих: воцарится Господь посреде тебе, и не узриши зла ктому.</p>
<p>16 Во время оно речет Господь Иерусалиму: дерзай, сионе, да не ослабеют руце твои.</p>
<p>17 Господь Бог твой в тебе, сильный спасет тя, наведет на тя веселие и обновит тя в любви своей, и возвеселится о тебе во украшении, яко в день праздника.</p>
<p>18 И соберу сотреныя твоя: горе, кто приимет нань поношение?</p>
<p>19 Се, аз сотворю в тебе тебе ради, глаголет Господь, во время оно: и спасу утисненную и отриновенную прииму, и положу я в похваление и имениты по всей земли.</p>
<p>20 И постыдятся во время оно, егда добро вам сотворю, и во время, егда прииму вы: зане дам вы имениты и в похваление во всех людех земли, внегда возвращати ми пленение ваше пред вами, глаголет Господь.</p>
