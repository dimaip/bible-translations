<h4>1</h4>
<p>1 Старец гаиеви возлюбленному, егоже аз люблю воистинну.</p>
<p>2 Возлюбленне, во всех молюся (о тебе) благоспеятися тебе и здравствовати, якоже благоспеется тебе душа.</p>
<p>3 Возрадовахся зело, пришедшым братиям и свидетельствующым твою истину, якоже ты во истине ходиши.</p>
<p>4 Болши сея не имам радости, да слышу моя чада во истине ходяща.</p>
<p>5 Возлюбленне, верно твориши, еже аще делаеши в братию и в странныя,</p>
<p>6 иже свидетельствоваша о твоей любви пред Царковию. ихже предпослав достойно Богу, добре твориши.</p>
<p>7 о имени бо его изыдоша, ничтоже приемлюще от язык.</p>
<p>8 Мы убо должни есмы приимати таковых, да поспешницы будем истине.</p>
<p>9 Писах Церкви: но первенстволюбец их диотреф не приемлет нас.</p>
<p>10 Сего ради, аще прииду, воспомяну его дела, яже творит, словесы лукавыми укоряя нас: и недоволен бывая о сих, ни сам приемлет братию, и хотящым возбраняет, и от Церкве изгонит.</p>
<p>11 Возлюбленне, не уподобляися злому, но благому. Благотворяй от Бога есть: а злотворяй не виде Бога.</p>
<p>12 Димитриеви свидетельствовася от всех и от самыя истины: и мы же свидетельствуем, и весте, яко свидетельство наше истинно есть.</p>
<p>13 Многа имех писати, но не хощу чернилом и тростию писати тебе,</p>
<p>14 уповаю же абие видети тя и усты ко устом глаголати.</p>
<p>15 Мир тебе. Целуют тя друзи: целуй други по имени. Аминь.</p>
