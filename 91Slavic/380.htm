<h4>1</h4>
<p>Видение авдиино: сия глаголет Господь Бог идумеи: слух слышах от Господа, известие во языки посла: востаните, и востанем на ню ратию.</p>
<p>Се, мала дах тя во языцех, безчестен ты еси зело.</p>
<p>Презорство сердца твоего воздвиже тя живущаго в пещерах каменных: возвышаяй храмину свою, глаголяй в сердцы своем: кто мя свержет на землю?</p>
<p>Аще вознесешися якоже орел и аще положиши гнездо твое среде звезд, и оттуду свергу тя, глаголет Господь.</p>
<p>Аще бы татие влезли к тебе, или разбойницы нощию, камо бы повержен был еси? еда не украли бы доволных себе? или аще бы о‹емлющии виноград влезли к тебе, еда бы не оставили гроздия?</p>
<p>Како оыскася исав, и взята быша сокровенная его?</p>
<p>Даже до предел испустиша тя: вси мужие завета твоего сопротивишася ти, премогоша тя мужие мирницы твои: (ядущии с тобою) положиша лесть под тобою, несть смысла в них.</p>
<p>В той день, глаголет Господь, погублю премудрыя от идумеи и смысл от горы исавовы:</p>
<p>и убоятся воини твои, иже от феман, да отимется человек от горы исавовы.</p>
<p>Посечения ради и нечестия, еже на брата твоего иакова, покрыет тя студ, и отвержен будеши во век.</p>
<p>От негоже дне сопротивился еси во дни пленяющих иноплеменников силу его, и чуждии внидоша во врата его и о Иерусалиме вергоша жребия, и ты был еси яко един от них.</p>
<p>И да не презриши дне брата твоего в день чуждих, и да не порадуешися о сынех иудиных в день погибели их, и да не велеречиши в день скорби:</p>
<p>и не входи во врата людий моих в день болезни их, и не презри и ты сонма их в день потребления их, и не совещайся на силу их в день погибели их:</p>
<p>ниже настой на исходы их потребити избегающыя их, ниже заключай бежащыя их в день скорби.</p>
<p>Понеже близ день Господень на вся языки: якоже сотворил еси, сице будет ти, воздаяние твое воздастся на главу твою.</p>
<p>Понеже якоже еси пил на горе моей святей, испиют вси языцы вино, испиют и снидут, и будут яко не бывшии.</p>
<p>В горе же сиони будет спасение, и будет свята: и наследят дом иаковль наследивших я.</p>
<p>И будет дом иаковль огнь, дом же иосифов пламень, а дом исавов в тростие, и возгорятся на них и поядят я, и не будет избегаяй дому исавову, яко Господь глагола.</p>
<p>И наследят иже во нагеве гору исавову, и иже в раздолии иноплеменники: и возмут гору ефремову и поле самарийско, и вениамина и галаадитиду.</p>
<p>И преселения начало сие сыном израилевым, земля хананейска до сарепты: преселение же Иерусалимле до ефрафа: и наследят грады нагевовы.</p>
<p>И взыдут спасаемии от горы сиони, еже отмстити гору исавлю, и будет Царство Господеви.</p>
