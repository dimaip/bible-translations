<h4>1</h4>
<p>1 Еже бе исперва, еже слышахом, еже видехом очима нашима, еже узрехом, и руки нашя осязаша, о словеси животнем:</p>
<p>2 и живот явися, и видехом, и свидетелствуем, и возвещаем вам живот вечный, иже бе у Отца и явися нам:</p>
<p>3 еже видехом и слышахом, поведаем вам, да и вы общение имате с нами: общение же наше со Отцем и с Сыном его Иисусом Христом.</p>
<p>4 И сия пишем вам, да радость ваша будет исполнена.</p>
<p>5 И сие есть обетование, еже слышахом от него и поведаем вам, яко Бог свет есть, и тмы в нем несть ни единыя.</p>
<p>6 Аще речем, яко общение имамы с ним, и во тме ходим, лжем и не творим истины:</p>
<p>7 аще же во свете ходим, якоже сам той есть во свете, общение имамы друг ко другу, и кровь Иисуса Христа Сына его очищает нас от всякаго греха.</p>
<p>8 Аще речем, яко греха не имамы, себе прельщаем, и истины несть в нас.</p>
<p>9 Аще исповедаем грехи нашя, верен есть и праведен да оставит нам грехи нашя и очестит нас от всякия неправды.</p>
<p>10 Аще речем, яко не согрешихом, лжа творим его, и слово его несть в нас.</p>
<h4>2</h4>
<p>1 Чадца моя, сия пишу вам, да не согрешаете: и аще кто согрешит, ходатая имамы ко Отцу, Иисуса Христа праведника:</p>
<p>2 и той очищение есть о гресех наших, не о наших же точию, но и о всего мира.</p>
<p>3 И о сем разумеем, яко познахом его, аще заповеди его соблюдаем.</p>
<p>4 Глаголяй, яко познах его, и заповеди его не соблюдает, ложь есть, и в сем истины несть:</p>
<p>5 а иже аще соблюдает слово его, поистинне в сем любы Божия совершенна есть: о сем разумеем, яко в нем есмы.</p>
<p>6 Глаголяй, в нем пребывати, должен есть, якоже он ходил есть, и сей такожде да ходит.</p>
<p>7 Возлюбленнии, не заповедь нову пишу вам, но заповедь ветху, юже иместе исперва. Заповедь ветха есть слово, еже слышасте исперва.</p>
<p>8 Паки заповедь нову пишу вам, еже есть поистинне в нем и в вас: яко тма мимоходит и свет истинный сей уже сияет.</p>
<p>9 Глаголяй себе во свете быти, а брата своего ненавидяй, во тме есть доселе.</p>
<p>10 Любяй брата своего во свете пребывает, и соблазна в нем несть.</p>
<p>11 А ненавидяй брата своего во тме есть, и во тме ходит, и не весть, камо идет, яко тма ослепи очи ему.</p>
<p>12 Пишу вам, чадца, яко оставляются вам греси имене его ради.</p>
<p>13 Пишу вам, отцы, яко познасте безначалнаго. Пишу вам, юноши, яко победисте лукаваго. Пишу вам, дети, яко познасте Отца.</p>
<p>14 Писах вам, отцы, яко познасте исконнаго: писах вам, юноши, яко крепцы есте, и слово Божие в вас пребывает, и победисте лукаваго.</p>
<p>15 Не любите мира, ни яже в мире: аще кто любит мир, несть любве Отчи в нем:</p>
<p>16 яко все, еже в мире, похоть плотская и похоть очима и гордость житейская, несть от Отца, но от мира сего есть.</p>
<p>17 И мир преходит, и похоть его, а творяй волю Божию пребывает во веки.</p>
<p>18 Дети, последняя година есть. И якоже слышасте, яко антихрист грядет, и ныне антихристи мнози быша, от сего разумеваем, яко последний час есть.</p>
<p>19 От нас изыдоша, но не беша от нас: аще бы от нас были, пребыли убо быша с нами: но да явятся, яко не суть вси от нас.</p>
<p>20 И вы помазание имате от святаго, и весте вся.</p>
<p>21 Не писах вам, яко не весте истины, но яко весте ю и яко всяка лжа от истины несть.</p>
<p>22 Кто есть лживый, точию отметаяйся, яко Иисус несть Христос? Сей есть антихрист, отметаяйся Отца и Сына.</p>
<p>23 Всяк отметаяйся Сына, ни Отца имать: а исповедаяй Сына, и Отца имать.</p>
<p>24 Вы убо еже слышасте исперва, в вас да пребывает: (и) аще в вас пребудет, еже исперва слышасте, и вы в Сыне и Отце пребудете.</p>
<p>25 И сие есть обетование, еже сам обеща нам, живот вечный.</p>
<p>26 Сия писах вам о льстящих вас.</p>
<p>27 И вы еже помазание приясте от него, в вас пребывает, и не требуете, да кто учит вы: но яко то само помазание учит вы о всем, и истинно есть, и несть ложно: и якоже научи вас, пребывайте в нем.</p>
<p>28 И ныне, чадца, пребывайте в нем, да егда явится, имамы дерзновение и не посрамимся от него в пришествии его.</p>
<p>29 Аще весте, яко праведник есть, разумейте, яко всяк творяй правду от него родися.</p>
<h4>3</h4>
<p>1 Видите, какову любовь дал есть Отец нам, да чада Божия наречемся, и будем. Сего ради мир не знает нас, зане не позна его.</p>
<p>2 Возлюбленнии, ныне чада Божия есмы, и не у явися, что будем: вемы же, яко, егда явится, подобни ему будем, ибо узрим его, якоже есть.</p>
<p>3 И всяк имеяй надежду сию нань, очищает себе, якоже он чист есть.</p>
<p>4 Всяк творяй грех, и беззаконие творит: и грех есть беззаконие.</p>
<p>5 И весте, яко он явися, да грехи нашя возмет, и греха в нем несть.</p>
<p>6 Всяк, иже в нем пребывает, не согрешает: всяк согрешаяй не виде его, ни позна его.</p>
<p>7 Чадца, никтоже да льстит вас. Творяй правду праведник есть, якоже он праведен есть.</p>
<p>8 Творяй грех от диавола есть, яко исперва диавол согрешает. Сего ради явися Сын Божий да разрушит дела диаволя.</p>
<p>9 Всяк рожденный от Бога греха не творит, яко семя его в нем пребывает: и не может согрешати, яко от Бога рожден есть.</p>
<p>10 Сего ради явлена суть чада Божия и чада диаволя: всяк не творяй правды несть от Бога, и не любяй брата своего.</p>
<p>11 Яко се есть завещание, еже слышасте исперва, да любим друг друга,</p>
<p>12 не якоже каин от лукаваго бе и закла брата своего. И за кую вину закла его? Яко дела его лукава беша, а брата его праведна.</p>
<p>13 Не чудитеся, братие моя, аще ненавидит вас мир.</p>
<p>14 Мы вемы, яко преидохом от смерти в живот, яко любим братию: не любяй бо брата пребывает в смерти.</p>
<p>15 Всяк ненавидяй брата своего человекоубийца есть: и весте, яко всяк человекоубийца не имать живота вечнаго в себе пребывающа.</p>
<p>16 О сем познахом любовь, яко он по нас душу свою положи: и мы должни есмы по братии душы полагати.</p>
<p>17 Иже убо имать богатство мира сего, и видит брата своего требующа, и затворит утробу свою от него, како любы Божия пребывает в нем?</p>
<p>18 Чадца моя, не любим словом ниже языком, но делом и истиною.</p>
<p>19 И о сем разумеем, яко от истины есмы, и пред ним смиряем сердца наша:</p>
<p>20 зане аще зазирает нам сердце наше, яко болий есть Бог сердца нашего и весть вся.</p>
<p>21 Возлюбленнии, аще сердце наше не зазрит нам, дерзновение имамы к Богу,</p>
<p>22 и егоже аще просим, приемлем от него, яко заповеди его соблюдаем и угодная пред ним творим.</p>
<p>23 И сия есть заповедь его, да веруем во имя Сына его Иисуса Христа и любим друг друга, якоже дал есть заповедь нам.</p>
<p>24 И соблюдаяй заповеди его в нем пребывает, и той в нем. И о сем разумеем, яко пребывает в нас, от Духа, егоже дал есть нам.</p>
<h4>4</h4>
<p>1 Возлюбленнии, не всякому духу веруйте, но искушайте духи, аще от Бога суть: яко мнози лжепророцы изыдоша в мир.</p>
<p>2 О сем познавайте Духа Божия и духа лестча: всяк дух, иже исповедует Иисуса Христа во Плоти пришедша, от Бога есть:</p>
<p>3 и всяк дух, иже не исповедует Иисуса Христа во Плоти пришедша, от Бога несть: и сей есть антихристов, егоже слышасте, яко грядет, и ныне в мире есть уже.</p>
<p>4 Вы от Бога есте, чадца, и победисте тех: яко болий есть иже в вас, нежели иже в мире.</p>
<p>5 Они от мира суть: сего ради от мира глаголют, и мир тех послушает.</p>
<p>6 Мы от Бога есмы: иже знает Бога, послушает нас, и иже несть от Бога, не послушает нас. О сем познаваем Духа истины и духа лестча.</p>
<p>7 Возлюбленнии, возлюбим друг друга, яко любы от Бога есть, и всяк любяй от Бога рожден есть, и знает Бога:</p>
<p>8 а не любяй не позна Бога, яко Бог любы есть.</p>
<p>9 О сем явися любы Божия в нас, яко Сына своего единороднаго посла Бог в мир, да живи будем им.</p>
<p>10 О сем есть любы, не яко мы возлюбихом Бога, но яко той возлюби нас, и посла Сына своего очищение о гресех наших.</p>
<p>11 Возлюбленнии, аще сице возлюбил есть нас Бог, и мы должни есмы друг друга любити.</p>
<p>12 Бога никтоже нигдеже виде. Аще друг друга любим, Бог в нас пребывает, и любы его совершенна есть в нас.</p>
<p>13 О сем разумеем, яко в нем пребываем, и той в нас, яко от Духа своего дал есть нам.</p>
<p>14 И мы видехом и свидетелствуем, яко Отец посла Сына спасителя миру.</p>
<p>15 Иже аще исповесть, яко Иисус есть Сын Божий, Бог в нем пребывает, и той в Бозе.</p>
<p>16 И мы познахом и веровахом любовь, юже имать Бог к нам. Бог любы есть, и пребываяй в любви в Бозе пребывает, и Бог в нем пребывает.</p>
<p>17 О сем совершается любы с нами, да дерзновение имамы в день судный, зане, якоже он есть, и мы есмы в мире сем.</p>
<p>18 Страха несть в любви, но совершенна любы вон изгоняет страх, яко страх муку имать: бояйся же не совершися в любви.</p>
<p>19 Мы любим его, яко той первее возлюбил есть нас.</p>
<p>20 Аще кто речет, яко люблю Бога, а брата своего ненавидит, ложь есть: ибо не любяй брата своего, егоже виде, Бога, егоже не виде, како может любити?</p>
<p>21 И сию заповедь имамы от него, да любяй Бога любит и брата своего.</p>
<h4>5</h4>
<p>1 Всяк веруяй, яко Иисус есть Христос, от Бога рожден есть: и всяк любяй рождшаго любит и рожденнаго от него.</p>
<p>2 О сем вемы, яко любим чада Божия, егда Бога любим и заповеди его соблюдаем.</p>
<p>3 Сия бо есть любы Божия, да заповеди его соблюдаем: и заповеди его тяжки не суть.</p>
<p>4 Яко всяк рожденный от Бога побеждает мир: и сия есть победа, победившая мир, вера наша.</p>
<p>5 Кто есть побеждаяй мир, токмо веруяй, яко Иисус есть Сын Божий?</p>
<p>6 Сей есть пришедый водою и кровию и Духом, Иисус Христос, не водою точию, но водою и кровию: и Дух есть свидетелствуяй, яко Дух есть истина.</p>
<p>7 Яко трие суть свидетелствующии на небеси, Отец, слово и святый Дух: и сии три едино суть.</p>
<p>8 И трие суть свидетелствующии на земли, дух и вода и кровь: и трие во едино суть.</p>
<p>9 Аще свидетелство человеческое приемлем, свидетелство Божие более есть: яко сие есть свидетелство Божие, еже свидетелствова о Сыне своем.</p>
<p>10 Веруяй в Сына Божия имать свидетелство в себе: не веруяй Богови лжа сотворил есть его, яко не верова во свидетелство, еже свидетелствова Бог о Сыне своем.</p>
<p>11 И сие есть свидетелство, яко живот вечный дал есть нам Бог, и сей живот в Сыне его есть.</p>
<p>12 Имеяй Сына Божия имать живот: а не имеяй Сына Божия живота не имать.</p>
<p>13 Сия писах вам верующым во имя Сына Божия, да весте, яко живот вечный имате, и да веруете во имя Сына Божия.</p>
<p>14 И сие есть дерзновение, еже имамы к нему, яко аще чесо просим по воли его, послушает нас:</p>
<p>15 и аще вемы, яко послушает нас, еже аще просим, вемы, яко имамы прошения, ихже просихом от него.</p>
<p>16 Аще кто узрит брата своего согрешающа грех не к смерти, да просит, и даст ему живот, согрешающым не к смерти. Есть грех к смерти: не о том, глаголю, да молится.</p>
<p>17 Всяка неправда грех есть, и есть грех не к смерти.</p>
<p>18 Вемы, яко всяк рожденный от Бога не согрешает: но рожденный от Бога блюдет себе, и лукавый не прикасается ему.</p>
<p>19 Вемы, яко от Бога есмы, и мир весь во зле лежит.</p>
<p>20 Вемы же, яко Сын Божий прииде и дал есть нам (свет и) разум, да познаем Бога истиннаго и да будем во истиннем Сыне его Иисусе Христе: сей есть истинный Бог и живот вечный.</p>
<p>21 Чадца, храните себе от треб идолских. Аминь.</p>
