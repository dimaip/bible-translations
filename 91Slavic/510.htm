<h4>1</h4>
<p>Первое убо слово сотворих о всех, о, феофиле, яже начат Иисус творити же и учити</p>
<p>даже до дне, в оньже, заповедав апостолом Духом святым, ихже избра, вознесеся:</p>
<p>пред нимиже и постави себе жива по страдании своем во мнозех истинных знамениих, деньми четыредесятьми являяся им и глаголя яже о Царствии Божии:</p>
<p>с нимиже и ядый повеле им <J>от Иерусалима не отлучатися, но ждати обетования Отча, еже слышасте от мене:</J></p>
<p><J>яко иоанн убо крестил есть водою, вы же имате креститися Духом святым не по мнозех сих днех.</J></p>
<p>Они же убо сошедшеся вопрошаху его, глаголюще: Господи, аще в лето сие устрояеши царствие израилево?</p>
<p>Рече же к ним: <J>несть ваше разумети времена и лета, яже Отец положи во своей власти:</J></p>
<p><J>но приимете силу, нашедшу святому Духу на вы, и будете ми свидетелие во Иерусалиме же и во всей иудеи и самарии и даже до последних земли.</J></p>
<p>И сия рек, зрящым им взятся, и облак подят его от очию их.</p>
<p>И егда взирающе бяху на небо, идущу ему, и се, мужа два стаста пред ними во одежди беле,</p>
<p>яже и рекоста: мужие галилейстии, что стоите зряще на небо? сей Иисус, вознесыйся от вас на небо, такожде приидет, имже образом видесте его идуща на небо.</p>
<p>Тогда возвратишася во Иерусалим от горы нарицаемыя елеон, яже есть близ Иерусалима, субботы имущия путь.</p>
<p>И егда внидоша, взыдоша на горницу, идеже бяху пребывающе, петр же и иаков, и иоанн и андрей, филипп и фома, варфоломей и матфей, иаков алфеов и симон зилот и иуда иаковль:</p>
<p>сии вси бяху терпяще единодушно в молитве и молении, с женами и Мариею Материю Иисусовою и с братиею его.</p>
<p>И во дни тыя востав петр посреде ученик, рече,</p>
<p>бе же имен народа вкупе яко сто и двадесять: мужие братие, подобаше скончатися писанию сему, еже предрече Дух святый усты давидовыми о иуде, бывшем вожди емшым Иисуса:</p>
<p>яко причтен бе с нами и приял бяше жребий службы сея:</p>
<p>сей убо стяжа село от мзды неправедныя, и ниц быв проседеся посреде, и излияся вся утроба его:</p>
<p>и разумно бысть всем живущым во Иерусалиме, яко нарещися селу тому своим их языком акелдама, еже есть село крове:</p>
<p>пишется бо в книзе псаломстей: да будет двор его пуст, и да не будет живущаго в нем, и епископство его да приимет ин:</p>
<p>подобает убо от сходившихся с нами мужей во всяко лето, в неже вниде и изыде в нас Господь Иисус,</p>
<p>начен от крещения иоаннова даже до дне, в оньже вознесеся (на небо) от нас, свидетелю воскресения его быти с нами единому от сих.</p>
<p>И поставиша два, иосифа нарицаемаго варсаву, иже наречен бысть иуст, и матфиа,</p>
<p>и помолившеся реша: ты, Господи, сердцеведче всех, покажи, егоже избрал еси от сею двою единаго,</p>
<p>прияти жребий служения сего и апостолства, из негоже испаде иуда, ити в место свое.</p>
<p>И даша жребия има, и паде жребий на матфиа, и причтен бысть ко единонадесяти апостолом.</p>
<h4>2</h4>
<p>И егда скончавашася дние пятьдесятницы, беша вси апостоли единодушно вкупе.</p>
<p>И бысть внезапу с небесе шум, яко носиму дыханию бурну, и исполни весь дом, идеже бяху седяще:</p>
<p>и явишася им разделени языцы яко огненни, седе же на единем коемждо их.</p>
<p>И исполнишася вси Духа свята и начаша глаголати иными языки, якоже Дух даяше им провещавати.</p>
<p>Бяху же во Иерусалиме живущии иудее, мужие благоговейнии, от всего языка, иже под небесем.</p>
<p>Бывшу же гласу сему, снидеся народ и смятеся, яко слышаху един кийждо их своим языком глаголющих их.</p>
<p>Дивляхуся же вси и чудяхуся, глаголюще друг ко другу: не се ли, вси сии суть глаголющии галилеане?</p>
<p>и како мы слышим кийждо свой язык наш, в немже родихомся,</p>
<p>парфяне и мидяне и еламите, и живущии в месопотамии, во иудеи же и каппадокии, в понте и во асии,</p>
<p>во фригии же и памфилии, во египте и странах ливии, яже при киринии, и приходящии римляне, иудее же и пришелцы,</p>
<p>критяне и аравляне, слышим глаголющих их нашими языки величия Божия?</p>
<p>Ужасахуся же вси и недоумевахуся, друг ко другу глаголюще: что убо хощет сие быти?</p>
<p>Инии же ругающеся глаголаху, яко вином исполнени суть.</p>
<p>Став же петр со единонадесятьми, воздвиже глас свой и рече им: мужие иудейстии и живущии во Иерусалиме вси, сие вам разумно да будет, и внушите глаголы моя:</p>
<p>не бо, якоже вы непщуете, сии пияни суть, есть бо час третий дне:</p>
<p>но сие есть реченное пророком иоилем:</p>
<p>и будет в последния дни, глаголет Господь, излию от Духа моего на всяку плоть, и прорекут сынове ваши и дщери вашя, и юноши ваши видения узрят, и старцы ваши сония видят:</p>
<p>ибо на рабы моя и на рабыни моя во дни оны излию от Духа моего, и прорекут:</p>
<p>и дам чудеса на небеси горе и знамения на земли низу, кровь и огнь и курение дыма:</p>
<p>солнце преложится во тму, и луна в кровь, прежде даже не приити дню Господню великому и просвещенному:</p>
<p>и будет, всяк, иже аще призовет имя Господне, спасется.</p>
<p>Мужие израилстии, послушайте словес сих: Иисуса назореа, мужа от Бога извествованна в вас силами и чудесы и знамении, яже сотвори тем Бог посреде вас, якоже и сами весте,</p>
<p>сего нарекованным советом и проразумением Божиим предана приемше, руками беззаконных пригвождше убисте:</p>
<p>егоже Бог воскреси, разрешив болезни смертныя, якоже не бяше мощно держиму быти ему от нея.</p>
<p>Давид бо глаголет о нем: предзрех Господа предо мною выну, яко о десную мене есть, да не подвижуся:</p>
<p>сего ради возвеселися сердце мое, и возрадовася язык мой: еще же и плоть моя вселится на уповании,</p>
<p>яко не оставиши души моея во аде, ниже даси преподобному твоему видети истления:</p>
<p>сказал ми еси пути живота: исполниши мя веселия с лицем твоим.</p>
<p>Мужие братие, достоит рещи с дерзновением к вам о патриарсе давиде, яко и умре и погребен бысть, и гроб его есть в нас даже до дне сего:</p>
<p>пророк убо сый и ведый, яко клятвою клятся ему Бог от плода чресл его по Плоти воздвигнути Христа и посадити его на престоле его,</p>
<p>предвидев глагола о воскресении Христове, яко не оставися душа его во аде, ни Плоть его виде истления.</p>
<p>Сего Иисуса воскреси Бог, емуже вси мы есмы свидетелие.</p>
<p>Десницею убо Божиею вознесеся, и обетование святаго Духа приемь от Отца, излия сие, еже вы ныне видите и слышите.</p>
<p>Не бо давид взыде на небеса, глаголет бо сам: рече Господь Господеви моему: седи о десную мене,</p>
<p>дондеже положу враги твоя подножие ног твоих.</p>
<p>Твердо убо да разумеет весь дом израилев, яко и Господа и Христа его Бог сотворил есть, сего Иисуса, егоже вы распясте.</p>
<p>Слышавше же умилишася сердцем и реша к петру и прочым апостолом: что сотворим, мужие братие?</p>
<p>Петр же рече к ним: покайтеся, и да крестится кийждо вас во имя Иисуса Христа во оставление грехов: и приимете дар святаго Духа:</p>
<p>вам бо есть обетование и чадом вашым и всем дальним, елики аще призовет Господь Бог наш.</p>
<p>И иными словесы множайшими засвидетелствоваше и моляше я, глаголя: спаситеся от рода строптиваго сего.</p>
<p>уже убо любезно прияша слово его, крестишася: и приложишася в день той душ яко три тысящы:</p>
<p>бяху же терпяще во учении апостол и во общении и в преломлении хлеба и в молитвах.</p>
<p>Бысть же на всякой души страх: многа бо чудеса и знамения апостолы быша во Иерусалиме.</p>
<p>Страх же велий бяше на всех их. Вси же веровавшии бяху вкупе и имяху вся обща:</p>
<p>и стяжания и имения продаяху, и раздаяху всем, егоже аще кто требоваше:</p>
<p>по вся же дни терпяще единодушно в церкви и ломяще по домом хлеб, приимаху пищу в радости и в простоте сердца,</p>
<p>хваляще Бога и имуще блгодать у всех людий. Господь же прилагаше по вся дни Церкви спасающыяся.</p>
<h4>3</h4>
<p>Вкупе же петр и иоанн восхождаста во святилище на молитву в час девятый.</p>
<p>И некий муж, хром от чрева матере своея сый, носимь бываше, егоже полагаху по вся дни пред дверьми церковными, рекомыми красными, просити милостыни от входящих в церковь:</p>
<p>иже видев петра и иоанна хотящыя внити в церковь, прошаше милостыни.</p>
<p>воззрев же петр нань со иоанном, рече: воззри на ны.</p>
<p>Он же прилежаше има, мня нечто от нею прияти.</p>
<p>Рече же петр: сребра и злата несть у мене, но еже имам, сие ти даю: во имя Иисуса Христа назореа востани и ходи.</p>
<p>И емь его за десную руку воздвиже: абие же утвердистеся его плесне и глезне,</p>
<p>и вскочив ста и хождаше, и вниде с нима в церковь, ходя и скачя и хваля Бога.</p>
<p>И видеша его вси людие ходяща и хваляща Бога,</p>
<p>знаху же его, яко сей бяше, иже милостыни ради седяше при красных дверех церковных: и исполнишася чуда и ужаса о приключившемся ему.</p>
<p>Держащужеся исцелевшему хромому петра и иоанна, притекоша к нима вси людие в притвор, нарицаемый соломонов, ужасни.</p>
<p>Видев же петр отвещаваше к людем: мужие израилтяне, что чудитеся о сем, или на ны что взираете, яко своею ли силою или благочестием сотворихом его ходити?</p>
<p>Бог авраамов и исааков и иаковль, Бог отец наших, прослави отрока своего Иисуса, егоже вы предасте, и отвергостеся его пред лицем пилатовым, суждьшу оному пустити:</p>
<p>вы же святаго и праведнаго отвергостеся, и испросисте мужа убийцу дати вам,</p>
<p>началника же жизни убисте: егоже Бог воскреси от мертвых, емуже мы свидетелие есмы.</p>
<p>И о вере имене его, сего, егоже видите и знаете, утверди имя его: и вера, яже его ради, даде ему всю целость сию пред всеми вами.</p>
<p>И ныне, братие, вем, яко по неведению сие сотвористе, якоже и князи ваши:</p>
<p>Бог же, яже предвозвести усты всех пророк своих пострадати Христу, исполни тако.</p>
<p>Покайтеся убо и обратитеся, да очиститеся от грех ваших,</p>
<p>яко да приидут времена прохладна от лица Господня, и послет пронареченнаго вам Христа Иисуса,</p>
<p>егоже подобает небеси убо прияти даже до лет устроения всех, яже глагола Бог усты всех святых своих пророк от века.</p>
<p>Моисей убо ко отцем рече: яко пророка вам воздвигнет Господь Бог ваш от братии вашея, яко мене: того послушайте по всему, елика аще речет к вам:</p>
<p>будет же, всяка душа, яже аще не послушает пророка онаго, потребится от людий.</p>
<p>И вси же пророцы от самуила и иже по сих, елицы глаголаша, такожде предвозвестиша дни сия.</p>
<p>Вы есте сынове пророк и завета, егоже завеща Бог ко отцем вашым, глаголя ко аврааму: и о семени твоем возблагословятся вся отечествия земная.</p>
<p>Вам первее Бог, воздвигий отрока своего Иисуса, посла его благословяща вас, во еже отвратитися вам комуждо от злоб ваших.</p>
<h4>4</h4>
<p>Глаголющым же им к людем, наидоша на них священницы и воевода церковный и саддукее,</p>
<p>жаляще си, за еже учити им люди и возвещати о Иисусе воскресение мертвых:</p>
<p>и возложиша на них руки и положиша их в соблюдение до утрия: бе бо вечер уже.</p>
<p>Мнози же от слышавших слово вероваша: и бысть число мужей яко тысящ пять.</p>
<p>Бысть же наутрие собратися князем их и старцем и книжником во Иерусалим,</p>
<p>и анне архиерею и каиафе и иоанну и александру, и елицы беша от рода архиерейска:</p>
<p>и поставльше их посреде, вопрошаху: коею силою или коим именем сотвористе сие вы?</p>
<p>Тогда петр, исполнився Духа свята, рече к ним: князи людстии и старцы израилевы,</p>
<p>аще мы днесь истязуеми есмы о благодеянии человека немощна, о чесом сей спасеся,</p>
<p>разумно буди всем вам и всем людем израилевым, яко во имя Иисуса Христа назореа, егоже вы распясте, егоже Бог воскреси от мертвых, о сем сей стоит пред вами здрав:</p>
<p>сей есть камень укореный от вас зиждущих, бывый во главу угла, и несть ни о единем же инем спасения:</p>
<p>несть бо иного имене под небесем, даннаго в человецех, о немже подобает спастися нам.</p>
<p>Видяще же петрово дерзновение и иоанново и разумевше, яко человека некнижна еста и проста, дивляхуся, знаху же их, яко со Иисусом беста:</p>
<p>видяще же исцелевшаго человека с нима стояща, ничтоже имяху противу рещи.</p>
<p>Повелевше же има вон из сонмища изыти, стязахуся друг со другом,</p>
<p>глаголюще: что сотворим человекома сима? яко убо нарочитое знамение бысть има, всем живущым во Иерусалиме яве, и не можем отврещися:</p>
<p>но да не более прострется в людех, прещением да запретим има ктому не глаголати о имени сем ни единому от человек.</p>
<p>И призвавше их, заповедаша има отнюд не провещавати ниже учити о имени Иисусове.</p>
<p>Петр же и иоанн отвещавша к ним реста: аще праведно есть пред Богом вас послушати паче, нежели Бога, судите:</p>
<p>не можем бо мы, яже видехом и слышахом, не глаголати.</p>
<p>Они же призапрещше има, пустиша я, ничтоже обретше како мучити их, людий ради, яко вси прославляху Бога о бывшем:</p>
<p>лет бо бяше множае четыредесяти человек той, на немже бысть чудо сие исцеления.</p>
<p>Отпущена же бывша приидоста ко своим и возвестиста, елика к нима архиерее и старцы реша.</p>
<p>Они же слышавше единодушно воздвигоша глас к Богу и рекоша: Владыко, ты, Боже, сотворивый небо и землю и море и вся, яже в них,</p>
<p>иже Духом святым усты отца нашего давида отрока твоего рекл еси: вскую шаташася языцы, и людие поучишася тщетным?</p>
<p>предсташа царие земстии, и князи собрашася вкупе на Господа и на Христа его.</p>
<p>Собрашася бо воистинну во граде сем на святаго отрока твоего Иисуса, егоже помазал еси, ирод же и понтийский пилат с языки и людьми израилевыми,</p>
<p>сотворити, елика рука твоя и совет твой преднарече быти:</p>
<p>и ныне, Господи, призри на прещения их и даждь рабом твоим со всяким дерзновением глаголати слово твое,</p>
<p>внегда руку твою прострети ти во исцеления, и знамением и чудесем бывати именем святым отрока твоего Иисуса.</p>
<p>И помолившымся им, подвижеся место, идеже бяху собрани, и исполнишася вси Духа свята и глаголаху слово Божие со дерзновением.</p>
<p>Народу же веровавшему бе сердце и душа едина, и ни един же что от имений своих глаголаше свое быти, но бяху им вся обща.</p>
<p>И велиею силою воздаяху свидетелство апостоли воскресению Господа Иисуса Христа, благодать же бе велия на всех их.</p>
<p>Не бяше бо нищь ни един в них: елицы бо господие селом или домовом бяху, продающе приношаху цены продаемых</p>
<p>и полагаху при ногах апостол: даяшеся же коемуждо, егоже аще кто требоваше.</p>
<p>Иосиа же, нареченный варнава от апостол, еже есть сказаемо сын утешения, левит, кипрянин родом,</p>
<p>имея село, продав принесе цену и положи пред ногами апостол.</p>
<h4>5</h4>
<p>Муж же некий, ананиа именем, с сапфирою женою своею, продаде село</p>
<p>и утаи от цены, сведущей и жене его: и принес часть некую, пред ногами апостол положи.</p>
<p>Рече же петр: анание, почто исполни сатана сердце твое солгати Духу святому и утаити от цены села?</p>
<p>сущее тебе не твое ли бе, и проданое не в твоей ли власти бяше? что яко положил еси в сердцы твоем вещь сию? не человеком солгал еси, но Богу.</p>
<p>Слышав же ананиа словеса сия, пад издше: и бысть страх велик на всех слышащих сия.</p>
<p>Вставше же юноши взяша его и изнесше погребоша.</p>
<p>Бысть же яко трием часом минувшым, и жена его не ведущи бывшаго вниде.</p>
<p>Отвеща же ей петр: рцы ми, аще на толице село отдаста? Она же рече: ей, на толице.</p>
<p>Петр же рече к ней: что яко согласистася искусити Духа Господня? се, ноги погребших мужа твоего при дверех, и изнесут тя.</p>
<p>Паде же абие пред ногама его и издше: вшедше же юноши обретоша ю мертву и изнесше погребоша близ мужа ея.</p>
<p>И бысть страх велик на всей Церкви и на всех слышаших сия.</p>
<p>Руками же апостолскими быша знамения и чудеса в людех многа: и бяху единодушно вси в притворе соломони:</p>
<p>от прочих же никтоже смеяше прилеплятися им, но величаху их людие.</p>
<p>Паче же прилагахуся верующии Господви, множество мужей же и жен,</p>
<p>яко и на стогны износити недужныя и полагати на постелех и на одрех, да грядущу петру поне сень его осенит некоего от них.</p>
<p>Схождашеся же и множество от окрестных градов во Иерусалим, приносяще недужныя и страждущыя от дух нечистых, иже исцелевахуся вси.</p>
<p>Востав же архиерей и вси иже с ним, сущая ересь саддукейская, исполнишася зависти,</p>
<p>и возложиша руки своя на апостолы и послаша их в соблюдение общее.</p>
<p>Ангел же Господень нощию отверзе двери темницы, извед же их, рече:</p>
<p>идите и ставше глаголите в церкви людем вся глаголы жизни сея.</p>
<p>Слышавше же внидоша по утренице в церковь и учаху. Пришед же архиерей и иже с ним, созваша собор и вся старцы от сынов израилевых и послаша во узилище, привести их.</p>
<p>Слуги же шедше не обретоша их в темнице, возвращшежеся возвестиша,</p>
<p>глаголюще, яко темницу убо обретохом заключену со всяким утверждением и блюстители стоящыя пред дверьми: отверзше же, внутрь ни единаго обретохом.</p>
<p>Якоже слышаша словеса сия архиерей же и воевода церковный и первосвященницы, недоумевахуся о них, что убо будет сие.</p>
<p>Пришед же некто возвести им, глаголя, яко се, мужие, ихже всадисте в темницу, суть в церкви стояще и учаще люди.</p>
<p>Тогда шед воевода со слугами, приведе их не с нуждею, бояхуся бо людий, да не камением побиют их:</p>
<p>приведше же их, поставиша на сонмищи, и вопроси их архиерей, глаголя:</p>
<p>не запрещением ли запретихом вам не учити о имени сем? и се, исполнисте Иерусалим учением вашим и хощете навести на ны кровь Человека сего.</p>
<p>Отвещав же петр и апостоли реша: повиноватися подобает Богови паче, нежели человеком:</p>
<p>Бог отец наших воздвиже Иисуса, егоже вы убисте, повесивше на древе:</p>
<p>сего Бог началника и спаса возвыси десницею своею, дати покаяние израилеви и оставление грехов:</p>
<p>и мы есмы того свидетелие глагол сих, и Дух святый, егоже даде Бог повинующымся ему.</p>
<p>Они же слышавше распыхахуся и совещаша убити их.</p>
<p>Востав же некий на сонмищи фарисей, именем гамалиил, законоучитель честен всем людем, повеле вне мало что апостолом уступити,</p>
<p>рече же к ним: мужие израильтяне, внимайте себе о человецех сих, что хощете сотворити:</p>
<p>пред сими бо деньми воста февда, глаголя быти велика некоего себе, емуже прилепишася числом мужей яко четыреста: иже убиен бысть, и вси, елицы повинушася ему, разыдошася и быша ни во чтоже:</p>
<p>по сем воста иуда галилеанин во дни написания и отвлече люди доволны вслед себе: и той погибе, и вси, елицы послушаша его, разсыпашася:</p>
<p>и ныне, глаголю вам, отступите от человек сих и оставите их: яко аще будет от человек совет сей или дело сие, разорится,</p>
<p>аще ли же от Бога есть, не можете разорити то, да не како и Богоборцы обрящетеся.</p>
<p>Послушаша же его, и призвавше апостолы, бивше запретиша им не глаголати о имени Иисусове и отпустиша их.</p>
<p>Они же убо идяху радующеся от лица собора, яко за имя Господа Иисуса сподобишася безчестие прияти:</p>
<p>по вся же дни в церкви и в домех не престаяху учаще и благовествующе Иисуса Христа.</p>
<h4>6</h4>
<p>Во днех же сих, умножившымся учеником, бысть роптание еллинов ко евреом, яко презираемы бываху во вседневнем служении вдовицы их.</p>
<p>Призвавше же дванадесять множество ученик, реша: не угодно есть нам, оставльшым слово Божие, служити трапезам:</p>
<p>усмотрите убо, братие, мужы от вас свидетелствованы седмь, исполнены Духа свята и премудрости, ихже поставим над службою сею:</p>
<p>мы же в молитве и служении слова пребудем.</p>
<p>И угодно бысть слово сие пред всем народом: и избраша стефана, мужа исполнена веры и Духа свята, и филиппа, и прохора и никанора, и тимона и пармена, и николаа пришелца антиохийскаго,</p>
<p>ихже поставиша пред апостолы: и помолившеся возложиша на ня руце.</p>
<p>И слово Божие растяше, и множашеся число ученик во Иерусалиме зело: мног же народ священников послушаху веры.</p>
<p>Стефан же исполнь веры и силы творяше знамения и чудеса велия в людех.</p>
<p>Восташа же нецыи от сонма глаголемаго ливертинска и киринейска и александрска, и иже от киликии и асии, стязающеся со стефаном:</p>
<p>и не можаху противустати премудрости и Духу, имже глаголаше.</p>
<p>Тогда подустиша мужы глаголющыя, яко слышахом его глаголюща глаголы хульныя на моисеа и на Бога.</p>
<p>Сподвигоша же люди и старцы и книжники, и нападше восхитиша его и приведоша на сонмище,</p>
<p>поставиша же свидетели ложны глаголющыя, яко человек сей не престает глаголы хульныя глаголя на место святое сие и закон:</p>
<p>слышахом бо его глаголюща, яко Иисус назорей сей разорит место сие и изменит обычаи, яже предаде нам моисей.</p>
<p>И воззревше нань вси седящии в сонмищи, видеша лице его яко лице ангела.</p>
<h4>7</h4>
<p>Рече же архиерей: аще убо сия тако суть?</p>
<p>Он же рече: мужие братие и отцы, послушайте. Бог славы явися отцу нашему аврааму сущу в месопотамии, прежде даже не вселитися ему в харрань,</p>
<p>и рече к нему: изыди от земли твоея и от рода твоего и от дому отца твоего, и прииди в землю, юже аще ти покажу.</p>
<p>Тогда изшед от земли халдейския, вселися в харрань: и оттуду, по умертвии отца его, пресели его в землю сию, на нейже вы ныне живете,</p>
<p>и не даде ему наследия в ней, ниже стопы ногу: и обеща дати ему ю во одержание и семени его по нем, не сущу ему чаду.</p>
<p>глагола же сице Бог, яко будет семя его пришелцы в земли чуждей, и поработят е и озлобят лет четыреста.</p>
<p>И языку, емуже поработают, сужду аз, рече Бог: и по сих изыдут и послужат ми на месте сем.</p>
<p>И даде ему завет обрезания. И тако роди исаака и обреза его в день осмый: и исаак иакова, и иаков дванадесять патриарх.</p>
<p>И патриарси позавидевше иосифу продаша его во египет: и бе Бог с ним,</p>
<p>и изят его от всех скорбей его, и даде ему благодать и премудрость пред фараоном царем египетским: и постави его началника над египтом и над всем домом своим.</p>
<p>Прииде же глад на всю землю египетскую и ханааню и скорбь велия, и не обретаху сытости отцы наши.</p>
<p>Слышав же иаков сущую пшеницу во египте, посла отцы нашя первее,</p>
<p>и внегда второе (приидоша), познан бысть иосиф братии своей, и яве бысть фараону род иосифов.</p>
<p>Послав же иосиф призва отца своего иакова и все сродство свое, седмьдесят и пять душ.</p>
<p>Сниде же иаков во египет, и скончася сам и отцы наши:</p>
<p>и принесени быша в сихем и положени быша во гробе, егоже купи авраам ценою сребра от сынов еммора сихемова.</p>
<p>И якоже приближашеся время обетования, имже клятся Бог аврааму, возрастоша людие и умножишася во египте,</p>
<p>дондеже наста царь ин (во египте), иже не знаше иосифа:</p>
<p>сей зле умыслив о роде нашем, озлоби отцы нашя, уморити младенцы их и не оживити.</p>
<p>В неже время родися моисей и бе угоден Богови, иже питан бысть месяцы три в дому отца своего:</p>
<p>извержена же его взят его дщи фараонова и воспита и себе в сына:</p>
<p>и наказан бысть моисей всей премудрости египетстей, бе же силен в словесех и делех.</p>
<p>Егда же исполняшеся ему лет четыредесятих время, взыде на сердце ему посетити братию свою сыны израилевы:</p>
<p>и видев некоего обидима, пособствова и сотвори отмщение обидимому, убив египтянина.</p>
<p>Мняше же разумети братиям своим, яко Бог рукою его даст им спасение: они же не разумеша.</p>
<p>Во утрий же день явися им тяжущымся и привлачаше их в примирение, рек: мужие, братия есте вы, вскую обидите друг друга?</p>
<p>Обидяй же ближняго отрину его, рек: кто тя постави князя и судию над нами?</p>
<p>еда убити мя ты хощеши, имже образом убил еси вчера египтянина?</p>
<p>Бежа же моисей о словеси сем и бысть пришлец в земли мадиамстей, идеже роди сына два.</p>
<p>И исполньшымся летом четыредесятим, явися ему в пустыни горы синайския ангел Господень в пламени огнене в купине:</p>
<p>моисей же видев дивляшеся видению: приступающу же ему разумети, бысть глас Господень к нему:</p>
<p>аз Бог отец твоих, Бог авраамов и Бог исааков и Бог иаковль. Трепетен же быв моисей не смеяше смотрити.</p>
<p>Рече же ему Господь: изуй сапоги ногу твоею, место бо, на немже стоиши, земля свята есть:</p>
<p>видя видех озлобление людий моих, иже во египте, и стенание их услышах, и снидох изяти их: и ныне гряди, послю тя во египет.</p>
<p>Сего моисеа, егоже отринуша, рекше: кто тя постави началника и судию? сего Бог князя и избавителя посла рукою ангела явльшагося ему в купине:</p>
<p>сей изведе их, сотворь чудеса и знамения в земли египетстей и в чермнем мори, и в пустыни лет четыредесять.</p>
<p>Сей есть моисей рекий сыном израилевым: пророка вам воздвигнет Господь Бог ваш от братии вашея яко мене: того послушайте.</p>
<p>Сей есть бывый в Церкви в пустыни со ангелом, глаголавшим ему на горе синайстей, и со отцы нашими, иже прият словеса жива дати нам,</p>
<p>егоже не восхотеша послушати отцы наши, но отринуша и и обратишася сердцем своим во египет,</p>
<p>рекше аарону: сотвори нам боги, иже предидут пред нами, моисею бо сему, иже изведе нас от земли египетския, не вемы, что бысть ему.</p>
<p>И сотвориша телца во дни оны, и принесоша жертву идолу, и веселяхуся в делех руку своею.</p>
<p>Отвратися же Бог и предаде их служити воем небесным, якоже писано есть в книзе пророк: еда заколения и жертвы принесосте ми лет четыредесять в пустыни, доме израилев?</p>
<p>И восприясте скинию молохову и звезду бога вашего ремфана, образы, яже сотвористе покланятися им: и преселю вы далее вавилона.</p>
<p>Сень свидения бяше отцем нашым в пустыни, якоже повеле глаголяй моисеови сотворити ю по образу, егоже виде:</p>
<p>юже и внесоша приемше отцы наши со иисусом во одержание языков, ихже изрину Бог от лица отец наших, даже до дний давида:</p>
<p>иже обрете благодать пред Богом и испроси обрести селение Богу иаковлю.</p>
<p>Соломон же созда ему храм.</p>
<p>Но вышний не в рукотворенных церквах живет, якоже пророк глаголет:</p>
<p>небо мне престол есть, земля же подножие ногама моима: кий храм созиждете ми, глаголет Господь, или кое место покоищу моему?</p>
<p>Не рука ли моя сотвори сия вся?</p>
<p>Жестоковыйнии и необрезаннии сердцы и ушесы, вы присно Духу святому противитеся, якоже отцы ваши, тако и вы:</p>
<p>кого от пророк не изгнаша отцы ваши? и убиша предвозвестившыя о пришествии праведнаго, егоже вы ныне предателе и убийцы бысте,</p>
<p>иже приясте закон устроением ангелским и не сохранисте.</p>
<p>Слышаще же сия, распыхахуся сердцы своими и скрежетаху зубы нань.</p>
<p>Стефан же сый исполнь Духа свята, воззрев на небо, виде славу Божию и Иисуса стояща о десную Бога,</p>
<p>и рече: се, вижу небеса отверста и Сына Человеча о десную стояща Бога.</p>
<p>Возопивше же гласом велиим, затыкаху ушы свои и устремишася единодушно нань,</p>
<p>и изведше вне града, камением побиваху его: и свидетелие (снемше) ризы своя положиша при ногу юноши нарицаемаго савла,</p>
<p>и камением побиваху стефана, молящася и глаголюща: Господи Иисусе, приими дух мой.</p>
<p>Преклонь же колена, возопи гласом велиим: Господи, не постави им греха сего. И сия рек успе.</p>
<h4>8</h4>
<p>Савл же бе соизволяя убийству его. Бысть же в той день гонение велие на церковь Иерусалимскую: вси же разсеяшася по странам иудейским и самарийским, кроме апостол:</p>
<p>погребоша же стефана мужие благоговейнии и сотвориша плачь велий над ним.</p>
<p>Савл же озлобляше Церковь, в домы входя, и влачя мужы и жены, предаяше в темницу.</p>
<p>Разсеявшиися же прохождаху, благовествующе слово.</p>
<p>Филипп же сошед во град самарийский, проповедаше им Христа:</p>
<p>внимаху же народи глаголемым от филиппа единодушно, слышаще и видяще знамения, яже творяше:</p>
<p>дуси бо нечистии от многих имущих я, вопиюще гласом велиим, исхождаху, мнози же разслабленнии и хромии исцелишася:</p>
<p>и бысть радость велия во граде том.</p>
<p>Муж же некий, именем симон, прежде бе во граде волхвуя и удивляя язык самарийский, глаголя некоего быти себе велика,</p>
<p>емуже внимаху вси от мала даже до велика, глаголюще: сей есть сила Божия великая.</p>
<p>Внимаху же ему, зане доволно время волхвовании удивляше их.</p>
<p>Егда же вероваша филиппу благовествующу яже о Царствии Божии и о имени Иисус Христове, крещахуся мужие же и жены.</p>
<p>Симон же и сам верова и крещься бе пребывая у филиппа: видя же силы и знамения велия бываема, ужасен дивляшеся.</p>
<p>Слышавше же иже во Иерусалиме апостоли, яко прият самариа слово Божие, послаша к ним петра и иоанна,</p>
<p>иже сошедше помолишася о них, яко да приимут Духа святаго:</p>
<p>еще бо ни на единаго их бе пришел, точию крещени бяху во имя Господа Иисуса:</p>
<p>тогда возложиша руце на ня, и прияша Духа святаго.</p>
<p>Видев же симон, яко возложением рук апостолских дается Дух святый, принесе им сребро,</p>
<p>глаголя: дадите и мне власть сию, да, на негоже аще положу руце, приимет Духа святаго.</p>
<p>Петр же рече к нему: сребро твое с тобою да будет в погибель, яко дар Божий непщевал еси сребром стяжати:</p>
<p>несть ти части ни жребия в словеси сем, ибо сердце твое несть право пред Богом:</p>
<p>покайся убо о злобе твоей сей и молися Богу, аще убо отпустится ти помышление сердца твоего:</p>
<p>в желчи бо горести и союзе неправды зрю тя суща.</p>
<p>Отвещав же симон рече: помолитеся вы о мне ко Господу, яко да ничтоже сих найдет на мя, яже рекосте.</p>
<p>Они же убо, засвидетелствовавше и глаголавше слово Господне, возвратишася во Иерусалим и многим весем самарийским благовестиша.</p>
<p>Ангел же Господень рече к филиппу, глаголя: востани и иди на полудне, на путь сходящий от Иерусалима в газу: и той есть пуст.</p>
<p>И востав пойде: и се, муж мурин, евнух силен кандакии царицы муринския, иже бе над всеми сокровищи ея, иже прииде поклонитися во Иерусалим:</p>
<p>бе же возвращаяся, и седя на колеснице своей, чтяше пророка исаию.</p>
<p>Рече же Дух к филиппу: приступи и прилепися колеснице сей.</p>
<p>Притек же филипп услыша его чтуща пророка исаию и рече: убо разумееши ли, яже чтеши?</p>
<p>Он же рече: како убо могу (разумети), аще не кто наставит мя? умоли же филиппа, да возшед сядет с ним.</p>
<p>Слово же писания, еже чтяше, бе сие: яко овча на заколение ведеся, и яко агнец прямо стригущему его безгласен, тако не отверзает уст своих:</p>
<p>во смирении его суд его взятся, род же его кто исповесть? яко вземлется от земли живот его.</p>
<p>Отвещав же каженик к филиппу, рече: молю тя, о ком пророк глаголет сие? о себе ли, или о инем некоем?</p>
<p>Отверз же филипп уста своя и начен от писания сего, благовести ему Иисуса.</p>
<p>Якоже идяху путем, приидоша на некую воду, и рече каженик: се, вода: что возбраняет ми креститися?</p>
<p>Рече же ему филипп: аще веруеши от всего сердца твоего, мощно ти есть. Отвещав же рече: верую Сына Божия быти Иисуса Христа.</p>
<p>И повеле стати колеснице: и снидоста оба на воду, филипп же и каженик: и крести его.</p>
<p>Егда же изыдоста от воды, Дух святый нападе на каженика: ангел же Господень восхити филиппа, и не виде его ктому каженик, идяше бо в путь свой радуяся.</p>
<p>Филипп же обретеся во азоте и проходя благовествоваше градом всем, дондеже приити ему в кесарию.</p>
<h4>9</h4>
<p>Савл же, еще дыхая прещением и убийством на ученики Господни, приступль ко архиерею,</p>
<p>испроси от него послания в дамаск к соборищем, яко да аще некия обрящет того пути сущыя, мужы же и жены, связаны приведет во Иерусалим.</p>
<p>Внегда же ити, бысть ему приближитися к дамаску, и внезапу облиста его свет от небесе:</p>
<p>и пад на землю, слыша глас глаголющь ему: <J>савле, савле, что мя гониши?</J></p>
<p>Рече же: кто еси, Господи? Господь же рече: <J>аз есмь Иисус, егоже ты гониши: жестоко ти есть противу рожну прати.</J></p>
<p><J>Трепещя же и ужасаяся глагола: Господи, что мя хощеши творити? И Господь рече к нему: востани и вниди во град, и речется ти, что ти подобает творити.</J></p>
<p>Мужие же идущии с ним стояху чудящеся, глас убо слышаще, но ни когоже видяще.</p>
<p>Воста же савл от земли и отверстыма очима своима ни единаго видяше: ведуще же его за руку, введоша в дамаск:</p>
<p>и бе дни три не видя, и ни яде, ниже пияше.</p>
<p>Бе же некто ученик в дамасце, именем ананиа, и рече к нему Господь в видении: <J>анание.</J> Он же рече: се, аз, Господи.</p>
<p>Господь же к нему: <J>востав поиди на стогну нарицаемую правую и взыщи в дому иудове савла именем, тарсянина: се бо, молитву деет</J></p>
<p><J>и виде в видении мужа, именем ананию, вшедша и возложша нань руку, яко да прозрит.</J></p>
<p>Отвеща же ананиа: Господи, слышах от многих о мужи сем, колика зла сотвори святым твоим во Иерусалиме:</p>
<p>и зде имать власть от архиерей связати вся нарицающыя имя твое.</p>
<p>Рече же к нему Господь: <J>иди, яко сосуд избран ми есть сей, пронести имя мое пред языки и царьми и сынми израилевыми:</J></p>
<p><J>аз бо скажу ему, елика подобает ему о имени моем пострадати.</J></p>
<p>Пойде же ананиа и вниде в храмину, и возложь нань руце, рече: савле брате, Господь Иисус явлейтися на пути, имже шел еси, посла мя, яко да прозриши и исполнишися Духа свята.</p>
<p>И абие отпадоша от очию его яко чешуя: прозре же абие, и востав крестися,</p>
<p>и приемь пищу, укрепися. Бысть же савл с сущими в дамасце учениками дни некия:</p>
<p>и абие на сонмищих проповедаше Иисуса, яко сей есть Сын Божий.</p>
<p>Дивляхуся же вси слышащии и глаголаху: не сей ли есть гонивый во Иерусалиме нарицающыя имя сие, и зде на сие прииде, да связаны тыя приведет ко архиереем?</p>
<p>Савл же паче крепляшеся и смущаше иудеи живущыя в дамасце, препирая, яко сей есть Христос.</p>
<p>Якоже исполнишася дние доволни, совещаша иудее убити его,</p>
<p>уведан же бысть савлу совет их: стрежаху же врат день и нощь, яко да убиют его:</p>
<p>поемше же его ученицы нощию, свесиша по стене в кошнице.</p>
<p>Пришед же савл во Иерусалим, покушашеся прилеплятися учеником: и вси бояхуся его, не верующе, яко есть ученик.</p>
<p>Варнава же приемь его, приведе ко апостолом и поведа им, како на пути виде Господа, и яко глагола ему, и како в дамасце дерзаше о имени Иисусове.</p>
<p>И бяше с ними входя и исходя во Иерусалиме и дерзая о имени Господа Иисуса.</p>
<p>Глаголаше же и стязашеся с еллины: они же искаху убити его.</p>
<p>Разумевше же братия, сведоша его в кесарию и отпустиша его в тарс.</p>
<p>Царкви же по всей иудеи и галилеи и самарии имеяху мир, созидающяся и ходящя в страсе Господни, и утешением святаго Духа умножахуся.</p>
<p>И бысть петру, посещающу всех, снити и ко святым живущым в лидде:</p>
<p>обрете же тамо человека некоего, именем енеа, от осми лет лежаща на одре, иже бе разслаблен.</p>
<p>И рече ему петр: енее, исцеляет тя Иисус Христос: востани с постели твоея. И абие воста:</p>
<p>и видеша его вси живущии в лидде и во ассароне, иже обратишася ко Господу.</p>
<p>Во июппии же бе некая ученица, именем тавифа, яже сказаема глаголется серна: сия бяше исполнена благих дел и милостынь, яже творяше.</p>
<p>Бысть же во дни тыя, болевшей ей умрети: омывше же ю, положиша в горнице.</p>
<p>Близ же сущей лидде июппии, ученицы слышавше, яко петр есть в ней, послаша два мужа к нему, моляще его не обленитися приити до них.</p>
<p>Востав же петр иде с нима: егоже пришедша возведоша в горницу, и предсташа ему вся вдовицы плачущя и показующя ризы и одежды, елика творяше, с ними сущи, серна.</p>
<p>Изгнав же вон вся петр, преклонь колена помолися, и обращься к телу, рече: тавифо, востани. Она же отверзе очи свои, и видевши петра, седе.</p>
<p>Подав же ей руку, воздвиже ю, и призвав святыя и вдовицы, постави ю живу.</p>
<p>Уведано же бысть се по всей июппии, и мнози вероваша в Господа.</p>
<p>Бысть же дни доволны пребыти ему во июппии у некоего симона усмаря.</p>
<h4>10</h4>
<p>Муж же некий бе в кесарии, именем корнилий, сотник от спиры нарицающияся италийския,</p>
<p>блгоговеин и бояйся Бога со всем домом своим, творяй милостыни многи людем и моляйся Богу всегда:</p>
<p>виде в видении яве, яко в час девятый дне, ангела Божия сшедша к нему и рекша ему: корнилие.</p>
<p>Он же воззрев нань и пристрашен быв рече: что есть, Господи? рече же ему: молитвы твоя и милостыни твоя взыдоша на память пред Бога:</p>
<p>и ныне посли во июппию мужей и призови симона, нарицаемаго петра:</p>
<p>сей странствует у некоего симона усмаря, емуже есть дом при мори: той речет тебе глаголы, в нихже спасешися ты и весь дом твой.</p>
<p>И якоже отиде ангел глаголяй корнилию, пригласив два от рабов своих и воина благочестива от служащих ему</p>
<p>и сказав им вся, посла их во июппию.</p>
<p>Воутрие же, путьшествующым им и ко граду приближающымся, взыде петр на горницу помолитися, о часе шестем.</p>
<p>Бысть же приалчен и хотяше вкусити: готовящым же онем, нападе нань ужас,</p>
<p>и виде небо отверсто и сходящ нань сосуд некий, яко плащаницу велию, по четырем краем привязан и низу спущаемь на землю,</p>
<p>в немже бяху вся четвероногая земли и зверие и гади и птицы небесныя.</p>
<p>И бысть глас к нему: <J>востав, петре, заколи и яждь.</J></p>
<p>Петр же рече: никакоже, Господи, яко николиже ядох всяко скверно или нечисто.</p>
<p>И (се) глас паки к нему вторицею: <J>яже Бог очистил есть, ты не скверни.</J></p>
<p>Сие же бысть трищи: и паки взяся сосуд на небо.</p>
<p>Якоже в себе недоумевашеся петр, что бы было видение, еже виде, и се, мужие посланнии от корнилиа, вопрошше и уведевше дом симонов, сташа пред враты</p>
<p>и возглашше вопрошаху, аще симон, нарицаемый петр, зде странствует.</p>
<p>Петру же размышляющу о видении, рече ему Дух: се, мужие трие ищут тебе:</p>
<p>но востав сниди и иди с ними, ничтоже разсуждая: зане аз послах их.</p>
<p>Сошед же петр к мужем посланным к нему от корнилиа, рече: се, аз есмь, егоже ищете: кая есть вина, еяже ради приидосте?</p>
<p>Они же рекоша: корнилий сотник, муж праведен и бояйся Бога, свидетелствован от всего языка иудейска, увещен есть от ангела свята призвати тя в дом свой и слышати глаголы от тебе.</p>
<p>Призвав же их учреди: наутрие же петр востав иде с ними, и нецыи от братий, иже от июппии, идоша с ним:</p>
<p>и наутрие внидоша в кесарию. Корнилий же бе чая их, созвав сродники своя и любезныя други.</p>
<p>Якоже бысть внити петру, срете его корнилий, и пад на ногу его поклонися.</p>
<p>Петр же воздвиже его, глаголя: востани: и аз сам человек есмь.</p>
<p>И с ним беседуя, вниде и обрете собравшыяся многи:</p>
<p>рече же к ним: вы весте, яко не лепо есть мужу иудеанину прилеплятися или приходити ко иноплеменнику: и мне Бог показа ни единаго скверна или нечиста глаголати человека:</p>
<p>темже и без сумнения приидох призван: вопрошаю вы убо, коея ради вины посласте по мене?</p>
<p>И корнилий рече: от четвертаго дне даже до сего часа бех постяся и в девятый час моляся в дому моем: и се, муж ста предо мною во одежди светле</p>
<p>и рече: корнилие, услышана бысть молитва твоя, и милостыни твоя помянушася пред Богом:</p>
<p>посли убо во июппию и призови симона, иже нарицается петр: сей странствует в дому симона усмаря близ моря: иже пришед возглаголет тебе.</p>
<p>Абие убо послах к тебе, ты же добре сотворил еси пришед: ныне убо вси мы пред Богом предстоим слышати вся повеленная тебе от Бога.</p>
<p>Отверз же петр уста, рече: поистинне разумеваю, яко не на лица зрит Бог,</p>
<p>но во всяцем языце бояйся его и делаяй правду приятен ему есть:</p>
<p>слово, еже посла сыном израилевым, благовествуя мир Иисус Христом: сей есть всем Господь:</p>
<p>вы весте глагол бывший по всей иудеи, наченшийся от галилеи, по крещении, еже проповеда иоанн:</p>
<p>Иисуса, иже от назарета, яко помаза его Бог Духом святым и силою, иже пройде благодателствуя и исцеляя вся насилованныя от диавола, яко Бог бяше с ним:</p>
<p>и мы есмы свидетеле всех, яже сотвори во стране иудейстей и во Иерусалиме: егоже и убиша, повешше на древе.</p>
<p>Сего Бог воскреси в третий день и даде ему явлену быти,</p>
<p>не всем людем, но нам свидетелем преднареченным от Бога, иже с ним ядохом и пихом, по воскресении его от мертвых:</p>
<p>и повеле нам проповедати людем и засвидетелствовати, яко той есть нареченный от Бога судия живым и мертвым:</p>
<p>о сем вси пророцы свидетелствуют, оставление грехов прияти именем его всякому верующему в онь.</p>
<p>Еще же глаголющу петру глаголы сия, нападе Дух святый на вся слышащыя слово.</p>
<p>И ужасошася иже от обрезания вернии, елицы приидоша с петром, яко и на языки дар святаго Духа излияся:</p>
<p>слышаху бо их глаголющих языки и величающих Бога. Тогда отвеща петр:</p>
<p>еда воду возбранити может кто, еже не креститися сим, иже Дух святый прияша, якоже и мы?</p>
<p>Повеле же им креститися во имя Иисус Христово. Тогда молиша его пребыти у них дни некия.</p>
<h4>11</h4>
<p>Слышаша же апостоли и братия сущии во иудеи, яко и языцы прияша слово Божие.</p>
<p>И егда взыде петр во Иерусалим, препирахуся с ним иже от обрезания,</p>
<p>глаголюще, яко к мужем обрезания не имущым вшел еси и ял еси с ними.</p>
<p>Начен же петр, сказоваше им поряду, глаголя:</p>
<p>аз бех во граде июппийстем моляся и видех во ужасе видение, сходящь сосуд некий, яко плащаницу велию, от четырех краев низпущаему с небесе, и прииде даже до мене:</p>
<p>в нюже воззрев смотрях, и видех четвероногая земная и звери и гады и птицы небесныя.</p>
<p>Слышах же глас глаголющь мне: <J>востав, петре, заколи и яждь.</J></p>
<p>Рех же: никакоже, Господи, яко всяко скверно или нечисто николиже вниде во уста моя.</p>
<p>Отвеща же ми глас вторицею с небесе глаголющь: <J>яже Бог очистил есть, ты не скверни.</J></p>
<p>Сие же бысть трижды: и паки взяшася вся на небо.</p>
<p>И се, абие трие мужие сташа пред храминою, в нейже бех, послани от кесарии ко мне.</p>
<p>Рече же ми Дух ити с ними, ничтоже разсуждая: приидоша же со мною и шесть братия сии, и внидохом в дом мужа.</p>
<p>И возвести нам, како виде ангела (свята) в дому своем, ставша и рекша ему: посли во июппию мужы и призови симона, нарицаемаго петра,</p>
<p>иже речет глаголы к тебе, в нихже спасешися ты и весь дом твой.</p>
<p>Внегда же начах глаголати, нападе Дух святый на них, якоже и на ны в начале.</p>
<p>Помянух же глаголгол Господень, якоже глаголаше: <J>иоанн убо крестил есть водою, вы же имате креститися Духом святым.</J></p>
<p>Аще убо равен дар даде им Бог, якоже и нам веровавшым в Господа нашего Иисуса Христа, аз же кто бех могий возбранити Бога?</p>
<p>Слышавше же сия умолкоша и славляху Бога, глаголюще: убо и языком Бог покаяние даде в живот.</p>
<p>Разсеявшиися убо от скорби, бывшия при стефане, проидоша даже до финикии и кипра и антиохии, ни единому же глаголюще слово, токмо иудеем.</p>
<p>Бяху же нецыи от них мужие кипрстии и киринейстии, иже, вшедше во антиохию, глаголаху к еллином, благовествующе Господа Иисуса.</p>
<p>И бе рука Господня с ними: многое же число веровавше обратишася ко Господу.</p>
<p>Слышано же бысть слово о них во ушию Церкве сущия во Иерусалиме, и послаша варнаву преити даже до антиохии:</p>
<p>иже пришед и видев благодать Божию, возрадовася и моляше всех изволением сердца терпети о Господе:</p>
<p>яко бе муж благ и исполнь Духа свята и веры. И приложися народ мног Господеви.</p>
<p>Изыде же варнава в тарс взыскати савла, и обрет его, приведе его во антиохию:</p>
<p>бысть же им лето цело собиратися в Церкви и учити народ мног, нарещи же прежде во антиохии ученики Христианы.</p>
<p>В тыя же дни снидоша от Иерусалима пророцы во антиохию:</p>
<p>востав же един от них, именем агав, назнаменаше Духом глад велик хотящь быти по всей вселенней, иже и бысть при клавдии кесари:</p>
<p>от ученик же, по елику кто имеяше что, изволиша кийждо их на службу послати живущым во иудеи братиям,</p>
<p>еже и сотвориша, пославше к старцем рукою варнавлею и савлею.</p>
<h4>12</h4>
<p>Во оно же время возложи ирод царь руце озлобити некия иже от Церкве,</p>
<p>уби же иакова, брата иоаннова, мечем:</p>
<p>и видев, яко годе есть иудеем, приложи яти и петра: бяху же дние опресночнии:</p>
<p>егоже и емь всади в темницу, предав четырем четверицам воинов стрещи его, хотя по пасце извести его к людем.</p>
<p>И убо петра стрежаху в темнице: молитва же бе прилежна бываемая от Церкве к Богу о нем.</p>
<p>Егда же хотяше его извести ирод, в нощи той бе петр спя между двема воинома, связан (железнома) ужема двема, стражие же пред дверьми стрежаху темницы.</p>
<p>И се, ангел Господень предста, и свет возсия в храмине: толкнув же в ребра петра, воздвиже его, глаголя: востани вскоре. И спадоша ему ужя (железная) с руку.</p>
<p>Рече же ангел к нему: препояшися и вступи в плесницы твоя. Сотвори же тако. И глагола ему: облецыся в ризу твою и последствуй ми.</p>
<p>И изшед вслед его идяше и не ведаше, яко истина есть бывшее от ангела, мняше же видение зрети.</p>
<p>Прошедша же первую стражу и вторую, приидоста ко вратом железным, вводящым во град, яже о себе отверзошася има: и изшедша преидоста стогну едину, и абие отступи ангел от него.</p>
<p>И петр быв в себе, рече: ныне вем воистинну, яко посла Бог ангела своего и изят мя из руки иродовы и от всего чаяния людий иудейских.</p>
<p>Смотрив же прииде в дом марии матере иоанна, нарицаемаго марка, идеже бяху мнози собрани и молящеся.</p>
<p>Толкнувшу же петру во врата двора, приступи слышати отроковица, именем роди,</p>
<p>и познавши глас петров, от радости не отверзе врат, притекши же сказа петра стояща пред враты.</p>
<p>Они же к ней реша: беснуешися ли? Она же крепляшеся тако быти. Они же глаголаху: ангел его есть.</p>
<p>Петр же пребываше толкий: отверзше же видеша его и ужасошася.</p>
<p>Помаав же им рукою молчати, сказа им, како Господь его изведе из темницы: рече же: возвестите иакову и братиям сия. И изшед иде во ино место.</p>
<p>Бывшу же дню, бе молва не мала в воинех, что убо петру бысть:</p>
<p>ирод же, поискав его и не обрет и истязав стражы, повеле отвести их: и изшед от иудеи в кесарию, живяше.</p>
<p>Бе же ирод гневаяся на тиряны и сидоняны: иже единодушно приидоша к нему, и умоливше власта постельника царева, прошаху мира, понеже страны их от царства его питахуся.</p>
<p>В нареченный же день ирод, оболкся во одежду царску и сед на судище пред народом, глаголаше к ним,</p>
<p>народ же возглашаше: глас Божий, а не человечь.</p>
<p>Внезапу же порази его ангел Господень, зане не даде славы Богу: и быв червьми изяден, издше.</p>
<p>Слово же Божие растяше и множашеся.</p>
<p>Варнава же и савл возвратистася из Иерусалима во антиохию, исполнивша службу, поемша с собою и иоанна, нарицаемаго марка.</p>
<h4>13</h4>
<p>Бяху же нецыи во Церкви сущей во антиохии пророцы и учителие: варнава же и симеон нарицаемый нигер, и лукий киринеанин, и манаил со иродом четвертовластником воспитанный, и савл.</p>
<p>Служащым же им Господеви и постящымся, рече Дух святый: отделите ми варнаву и савла на дело, на неже призвах их.</p>
<p>Тогда постившеся и помолившеся и возложше руки на ня, отпустиша их.</p>
<p>Сия убо, послана бывша от Духа свята, снидоста в селевкию, оттуду же отплыста в кипр,</p>
<p>и бывша в саламине, возвещаста слово Божие в сонмищих иудейских: имеяста же и иоанна слугу.</p>
<p>Прошедша же остров даже до пафа, обретоста некоего мужа волхва лжепророка иудеанина, емуже имя вариисус,</p>
<p>иже бе со анфипатом сергием павлом, мужем разумным. Сей призвав варнаву и савла, взыска услышати слово Божие:</p>
<p>сопротивляшеся же има елима волхв, тако бо сказуется имя его, иский развратити анфипата от веры.</p>
<p>Савл же, иже и павел, исполнися Духа свята, и воззрев нань,</p>
<p>рече: о, исполненне всякия льсти и всякия злобы, сыне диаволь, враже всякия правды, не престанеши ли развращая пути Господни правыя?</p>
<p>и ныне, се, рука Господня на тя, и будеши слеп, не видя солнца до времене. Внезапу же нападе нань мрак и тма, и осязая искаше вожда.</p>
<p>Тогда видев анфипат бывшее, верова, дивяся о учении Господни.</p>
<p>Отвезшеся же от пафа павел и сущии с ним, приидоша в пергию памфилийскую: иоанн же, отлучився от них, возвратися во Иерусалим.</p>
<p>Они же, прошедше от пергии, приидоша во антиохию писидийскую, и вшедше в сонмище в день субботный, седоша.</p>
<p>По чтении же закона и пророк, послаша началницы сонмища к ним, глаголюще: мужие братие, аще есть слово в вас утешения к людем, глаголите.</p>
<p>Востав же павел и помаав рукою, рече: мужие израильтяне и боящиися Бога, услышите:</p>
<p>Бог людий сих избра отцы нашя и люди вознесе в пришелствии в земли египетстей, и мышцею высокою изведе их из нея</p>
<p>и до четыредесяти лет препита их в пустыни:</p>
<p>и низложив язык седмь в земли ханаанстей, даде им в наследие землю их,</p>
<p>и по сих, яко лет четыреста и пятьдесят, даде им судии до самуила пророка:</p>
<p>и оттуду просиша царя, и даде им Бог саула сына кисова, мужа от колена вениаминова, лет четыредесять:</p>
<p>и преставль его, воздвиже им давида в царя, емуже и рече свидетелствовав: обретох давида сына иессеова, мужа по сердцу моему, иже сотворит вся хотения моя.</p>
<p>От сего семене Бог по обетованию воздвиже израилю спасение Иисуса,</p>
<p>проповедавшу иоанну пред лицем внития его крещение покаяния всем людем израилевым.</p>
<p>И якоже скончаваше иоанн течение, глаголаше: кого мя непщуете быти? несмь аз, но се, грядет по мне, емуже несмь достоин разрешити ремень сапогу его.</p>
<p>Мужие братие, сынове рода авраамля, и иже в вас боящиися Бога, вам слово спасения сего послася.</p>
<p>Живущии бо во Иерусалиме и князи их, сего не разумевше, и гласы пророческия по вся субботы чтомыя, осудивше (его), исполниша,</p>
<p>и ни единыя вины смертныя обретше, просиша у пилата убити его:</p>
<p>якоже скончаша вся, яже о нем писана, снемше с древа, положиша во гробе.</p>
<p>Бог же воскреси его от мертвых:</p>
<p>иже являшеся во дни многи совозшедшым с ним от галилеи во Иерусалим, иже ныне суть свидетелие его к людем.</p>
<p>И мы вам благовествуем обетование бывшее ко отцем, яко сие Бог исполнил есть нам чадом их, воздвиг Иисуса,</p>
<p>якоже и во псалме вторем писано есть: Сын мой еси ты, аз днесь родих тя.</p>
<p>А якоже воскреси его от мертвых, не ктому хотяща возвратитися во истление, сице рече: яко дам вам преподобная давидова верная.</p>
<p>Темже и в другом глаголет: не даси преподобному твоему видети истления.</p>
<p>Давид бо, своему роду послужив Божиим советом, успе, и приложися ко отцем своим, и виде истление:</p>
<p>а егоже Бог воздвиже, не виде истления.</p>
<p>Ведомо убо да будет вам, мужие братие, яко его ради вам оставление грехов проповедается:</p>
<p>и от всех, от нихже не возмогосте в законе моисеове оправдитися, о сем всяк веруяй оправдается.</p>
<p>Блюдите убо, да не приидет на вас реченное во пророцех:</p>
<p>видите, нерадивии, и чудитеся, и узрите и исчезнете: яко дело аз соделаю во дни вашя, емуже не имате веровати, аще кто повесть вам.</p>
<p>Исходящым же им от сонмища иудейска, моляху языцы в другую субботу глаголатися им глаголом сим:</p>
<p>разшедшуся же собору, последоваша мнози от иудей и честивых пришлец павлу и варнаве, иже, глаголюща им, увещаста их пребывати в благодати Божией.</p>
<p>Во грядущую же субботу мало не весь град собрася послушати слова Божия:</p>
<p>видевше же иудее народы, исполнишася зависти и вопреки глаголаху глаголемым от павла, сопротив глаголюще и хуляще.</p>
<p>Дерзнувша же павел и варнава рекоста: вам бе лепо первее глаголати слово Божие: а понеже отвергосте е и недостойны творите сами себе вечному животу, се, обращаемся во языки:</p>
<p>тако бо заповеда нам Господь: положих тя во свет языком, еже быти тебе во спасение даже до последних земли.</p>
<p>Слышаще же языцы радовахуся и славляху слово Господне, и вероваша, елицы учинени бяху в жизнь вечную:</p>
<p>проношашеся же слово Господне по всей стране.</p>
<p>Иудее же наустиша честивыя жены и благообразныя и старейшины града, и воздвигоша гонение на павла и варнаву, и изгнаша я от предел своих.</p>
<p>Она же, отрясша прах от ног своих на них, приидоста во иконию.</p>
<p>ученицы же исполняхуся радости и Духа свята.</p>
<h4>14</h4>
<p>Бысть же во иконии, вкупе внити има в сонмище иудейское и глаголати тако, яко веровати иудеев и еллинов множеству многу.</p>
<p>Неверующии же иудее воздвигоша и озлобиша душы языков на братию.</p>
<p>Доволно же убо время пребыста дерзающа о Господе, свидетелствующем слову благодати своея и дающем знамения и чудеса быти рукама их.</p>
<p>Разделишажеся множество града, и ови убо бяху со иудеи, ови же со апостолы.</p>
<p>И егда бысть стремление языком же и иудеем с началники их досадити и камением побити их,</p>
<p>уведевша же прибегоста во грады ликаонския, в листру и дервию, и во окрестныя их,</p>
<p>и тамо беста благовествующа.</p>
<p>И некто муж в листрех немощен ногама седяше, хром от чрева матере своея сый, иже николиже бе ходил.</p>
<p>Сей слышаше павла глаголюща: иже воззрев нань и видев, яко веру имать здрав быти,</p>
<p>рече велиим гласом: тебе глаголю во имя Господа Иисуса Христа, встани на ногу твоею прав. И абие возскочи и хождаше.</p>
<p>Народи же видевше, еже сотвори павел, воздвигоша глас свой, ликаонски глаголюще: бози уподобльшеся человеком снидоша к нам.</p>
<p>Нарицаху же убо варнаву диа, павла же ермиа, понеже той бяше началник слова.</p>
<p>Жрец же диев, сущаго пред градом их, приведе юнцы и (принесе) венцы пред врата, с народы хотяше жрети.</p>
<p>Слышавша же апостола варнава и павел, растерзавша ризы своя, вскочиста в народ, зовуща и глаголюща:</p>
<p>мужие, что сия творите? и мы подобострастна есма вам человека, благовествующа вам от сих суетных обращатися к Богу живу, иже сотвори небо и землю и море и вся, яже в них:</p>
<p>иже в мимошедшыя роды оставил бе вся языки ходити в путех их:</p>
<p>и убо не несвидетелствована себе остави, благотворя, с небесе нам дожди дая и времена плодоносна, исполняя пищею и веселием сердца наша.</p>
<p>И сия глаголюща, едва устависта народы не жрети има, но отити коемуждо во своя си. Пребывающема же има и учащема,</p>
<p>приидоша от антиохии и иконии нецыи иудее, и стязающемася има с дерзновением, наустиша народы отступити от нею, глаголюще, яко ничтоже истинно глаголета, но все лжета. И наустивше народы и камением побивше павла, извлекоша вне града, мняще его умерша.</p>
<p>Окрест же ставшым его учеником, востав вниде во град и наутрие изыде с варнавою в дервию.</p>
<p>Благовествовавша же граду тому и научивша многи, возвратистася в листру и иконию и антиохию,</p>
<p>утверждающа душы учеников, моляща пребыти в вере, и яко многими скорбьми подобает нам внити в Царствие Божие.</p>
<p>Рукоположша же им пресвитеры на вся Церкви и помолившася с постом, предаста их Господеви, в негоже увероваша.</p>
<p>И прошедша писидию, приидоста в памфилию:</p>
<p>и глаголавша в пергии слово Господне, снидоста во атталию</p>
<p>и оттуду отплыста во антиохию, отнюдуже беста предана благодати Божией в дело, еже скончаста.</p>
<p>Пришедша же и собравша Церковь, сказаста, елика сотвори Бог с нима и яко отверзе языком дверь веры:</p>
<p>пребыста же тамо время не мало со ученики.</p>
<h4>15</h4>
<p>И нецыи сшедше от иудеи, учаху братию, яко аще не обрежетеся по обычаю моисеову, не можете спастися.</p>
<p>Бывшей же распри и стязанию не малу павлу и варнаве к ним, учиниша взыти павлу и варнаве и неким другим от них ко апостолом и старцем во Иерусалим о вопрошении сем.</p>
<p>Они же убо, предпослани бывше от Церкве, прохождаху финикию и самарию, поведающе обращение языков, и творяху радость велию всей братии.</p>
<p>Пришедше же во Иерусалим, прияти быша от Церкве и апостол и старец, сказаша же, елика сотвори Бог с ними и яко отверзе языком дверь веры.</p>
<p>Восташа же нецыи от ереси фарисейския веровавшии, глаголюще, яко подобает обрезати их, завещавати же блюсти закон моисеов.</p>
<p>Собрашася же апостоли и старцы ведети о словеси сем.</p>
<p>Многу же взысканию бывшу, востав петр рече к ним: мужие братие, вы весте, яко от дний первых Бог в нас избра усты моими услышати языком слово благовестия и веровати:</p>
<p>и сердцеведец Бог свидетелствова им, дав им Духа святаго, якоже и нам,</p>
<p>и ничтоже разсуди между нами же и онеми, верою очищь сердца их:</p>
<p>ныне убо что искушаете Бога, (хотяще) возложити иго на выи учеником, егоже ни отцы наши, ни мы возмогохом понести?</p>
<p>но благодатию Господа Иисуса Христа веруем спастися, якоже и они.</p>
<p>Умолча же все множество и послушаху варнавы и павла поведающею, елика сотвори Бог знамения и чудеса во языцех има.</p>
<p>По умолчании же ею, отвеща иаков глаголя: мужие братие, послушайте мене:</p>
<p>симеон поведа, яко прежде Бог посети прияти от язык люди о имени своем:</p>
<p>и сему согласуют словеса пророк, якоже пишет:</p>
<p>по сих обращуся и созижду кров давидов падший, и раскопаная его созижду и исправлю его,</p>
<p>яко да взыщут прочии человецы Господа, и вси языцы, в нихже наречеся имя мое, глаголет Господь, творяй сия вся.</p>
<p>Разумна от века суть Богови вся дела его.</p>
<p>Сего ради аз сужду не стужати от язык обращающымся к Богу,</p>
<p>но заповедати им огребатися от треб идолских и от блуда и удавленины и от крове, и елика неугодна себе суть, иным не творити.</p>
<p>Моисей бо от родов древних по всем градом проповедающыя его имать, в сонмищих по вся субботы чтомый.</p>
<p>Тогда изволися апостолом и старцем со всею Царковию, избравше мужа от них, послати во антиохию с павлом и варнавою, иуду нарицаемаго варсаву, и силу, мужа нарочита в братии,</p>
<p>написавше рукама их сия: апостоли и старцы и братия, сущым во антиохии и сирии и киликии братиям, иже от язык, (о Господе) радоватися.</p>
<p>Понеже слышахом, яко нецыи от нас изшедше возмутиша вас словесы, развращающе душы вашя, глаголюще обрезатися и блюсти закон, имже мы не завещахом:</p>
<p>изволися нам собравшымся единодушно, избранныя мужы послати к вам, с возлюбленныма нашима варнавою и павлом,</p>
<p>человекома предавшема душы своя о имени Господа нашего Иисуса Христа:</p>
<p>послахом убо иуду и силу, и тех словом сказующих таяжде:</p>
<p>изволися бо святому Духу и нам, ничтоже множае возложити вам тяготы, разве нуждных сих:</p>
<p>огребатися от идоложертвенных и крове, и удавленины и блуда: и елика не хощете вам быти, другим не творите: от нихже соблюдающе себе, добре сотворите. Здравствуйте.</p>
<p>Они же убо послани бывше приидоша во антиохию, и собравше народ, вдаша послание.</p>
<p>Прочетше же, возрадовашася о утешении.</p>
<p>Иуда же и сила, и та пророка суща, словом мнозем утешиста братию и утвердиста.</p>
<p>Пребывша же тамо время, отпущена быста с миром от братий ко апостолом.</p>
<p>Изволися же силе пребыти тамо, иуда же возвратися во Иерусалим.</p>
<p>павел же и варнава живяста во антиохии, учаща и благовествующа слово Господне, и со инеми многими.</p>
<p>По неких же днех рече павел к варнаве: возвращшеся подобает посетити братию нашу во всех градех, в нихже проповедахом слово Господне, како пребывают.</p>
<p>Варнава же восхоте пояти с собою иоанна нарицаемаго марка:</p>
<p>павел же глаголаше отступльшаго от наю от памфилии и не шедшаго с нама на дело, на неже послани быхом, не пояти сего с собою.</p>
<p>Бысть убо распря, яко отлучитися има от себе: варнава убо поемь марка отплы в кипр:</p>
<p>павел же избрав силу изыде предан благодати Божией от братий,</p>
<p>прохождаше же сирию и киликию, утверждая Церкви.</p>
<h4>16</h4>
<p>Прииде же в дервию и листру. И се, ученик некий бе ту, именем тимофей, сын жены некия иудеаныни верны, отца же еллина:</p>
<p>иже свидетелствован бе от сущих в листрех и иконии братии.</p>
<p>Сего восхоте павел с собою изыти: и приемь обреза его, иудей ради сущих на местех онех: ведяху бо вси отца его, яко еллин бяше.</p>
<p>И якоже прохождаху грады, предаяше им хранити уставы сужденныя от апостол и старец, иже во Иерусалиме.</p>
<p>Царкви же утверждахуся верою и прибываху в число по вся дни.</p>
<p>Прошедше же фригию и галатийскую страну, возбранени (быша) от святаго Духа глаголати слово во асии.</p>
<p>Пришедше же в мисию, покушахуся в вифинию поити: и не остави их Дух.</p>
<p>Прешедше же мисию, снидоша в троаду.</p>
<p>И видение в нощи явися павлу: муж некий бе македонянин стоя, моля его и глаголя: пришед в македонию, помози нам.</p>
<p>И якоже видение виде, абие взыскахом изыти в македонию, разумевше, яко призва ны Господь благовестити им.</p>
<p>Отвезшеся же от троады, приидохом в самофрак, воутрие же в неаполь,</p>
<p>оттуду же в филиппы, иже есть первый град части македонии, колониа. Бехом же в том граде пребывающе дни некия.</p>
<p>В день же субботный изыдохом вон из града при реце, идеже мняшеся молитвенница быти, и седше глаголахом к собравшымся женам.</p>
<p>И некая жена, именем лидиа, порфиропродалница от града фиатирскаго, чтущи Бога, послушаше: ейже Господь отверзе сердце внимати глаголемым от павла.</p>
<p>Якоже крестися та и дом ея, моляше ны глаголющи: аще усмотристе мя верну Господеви быти, вшедше в дом мой, пребудите. И принуди нас.</p>
<p>Бысть же идущым нам на молитву, отроковица некая имущая дух пытлив срете нас, яже стяжание много даяше господем своим волхвующи.</p>
<p>Та последовавши павлу и нам, взываше глаголющи: сии человецы раби Бога вышняго суть, иже возвещают нам путь спасения.</p>
<p>Се же творяше на многи дни. Стужив же си павел и обращься, духови рече: запрещаю ти именем Иисуса Христа, изыди из нея. И изыде в том часе.</p>
<p>Видевше же господие ея, яко изыде надежда стяжания их, поемше павла и силу, влекоша на торг ко князем,</p>
<p>и приведше их к воеводам, реша: сии человецы возмущают град наш, иудее суще,</p>
<p>и завещавают обычаи, яже не достоит нам приимати ни творити, римляном сущым.</p>
<p>И снидеся народ на них, и воеводы растерзавше има ризы, веляху палицами бити их:</p>
<p>многи же давше има раны, всадиша в темницу, завещавше темничному стражу твердо стрещи их:</p>
<p>иже таково завещание приемь, всади их во внутреннюю темницу и ноги их заби в кладе.</p>
<p>В полунощи же павел и сила молящася пояста Бога: послушаху же их юзницы.</p>
<p>Внезапу же трус бысть велий, яко поколебатися основанию темничному: отверзошася же абие двери вся, и всем юзы ослабеша.</p>
<p>Возбуждься же темничный страж и видев отверсты двери темницы, извлек нож, хотяше себе убити, мня избегшя юзники.</p>
<p>Возгласи же гласом велиим павел глаголя: ничтоже сотвори себе зла, вси бо есмы зде.</p>
<p>Просив же свещи вскочи, и трепетен быв, припаде к павлу и силе,</p>
<p>и извед их вон, рече: господие, что ми подобает творити, да спасуся?</p>
<p>Она же рекоста: веруй в Господа Иисуса Христа, и спасешися ты и весь дом твой.</p>
<p>И глаголаста ему слово Господне, и всем, иже в дому его.</p>
<p>И поемь я в тойже час нощи, измы от ран и крестися сам и свои ему вси абие:</p>
<p>введ же я в дом свой, постави трапезу и возрадовася со всем домом своим, веровав Богу.</p>
<p>Дню же бывшу, послаша воеводы паличники, глаголюще: отпусти человека она.</p>
<p>Сказа же темничный страж словеса сия павлу, яко послаша воеводы, да отпущена будета: ныне убо изшедша, идита с миром.</p>
<p>павел же рече к ним: бивше наю пред людьми, неосужденна человека римлянина суща, всадиша в темницу, и ныне отай изводят наю? ни бо: но да пришедше сами изведут наю.</p>
<p>Сказаша же паличницы воеводам глаголы сия: и убояшася слышавше, яко римлянина еста.</p>
<p>И пришедше умолиша их и изведше моляху изыти из града.</p>
<p>Изшедша же из темницы приидоста к лидии, и видевша братию, утешиста их и изыдоста.</p>
<h4>17</h4>
<p>Прешедша же амфиполь и аполлонию, внидоста в солунь, идеже бе сонмище иудейское.</p>
<p>По обычаю же своему павел вниде к ним и по субботы три стязашеся с ними от писаний,</p>
<p>сказуя и предлагая им, яко Христу подобаше пострадати и воскреснути от мертвых, и яко сей Иисус, егоже аз проповедую вам, есть Христос.</p>
<p>И нецыи от них вероваша и приложишася к павлу и силе, от честивых еллин множество много и от жен благородных не мало.</p>
<p>Возревновавше же непокоршиися иудее и приемше крамолники некия мужы злыя, и собравше народ, молвяху по граду: нашедше же на дом иассонов, искаху их извести к народу.</p>
<p>Не обретше же их, влечаху иассона и некия от братий ко градоначалником, вопиюще, яко, иже развратиша вселенную, сии и зде приидоша,</p>
<p>ихже прият иассон: и сии вси противно велением кесаревым творят, Царя глаголюще иного быти, Иисуса.</p>
<p>Смятоша же народ и градоначалники слышащыя сия:</p>
<p>вземше же доволное от иассона и от прочих, отпустиша их.</p>
<p>Братия же абие в нощи отслаша павла и силу в берию: иже пришедша, идоста в собор иудейский.</p>
<p>Сии же бяху благороднейши живущих в солуни, иже прияша слово со всем усердием, по вся дни разсуждающе писания, аще суть сия тако.</p>
<p>Мнози убо от них вероваша, и от еллинских жен благообразных и мужей не мало.</p>
<p>И яко уведаша иже от солуня иудее, яко и в берии проповедася от павла слово Божие, приидоша и тамо движуще и смущающе народы.</p>
<p>Абие же тогда братия отпустиша павла ити на поморие: остаста же сила и тимофей тамо.</p>
<p>Провождающии же павла ведоша его даже до афин, и приемше заповедь к силе и тимофею, да яко скорее приидут к нему, изыдоша.</p>
<p>Во афинех же ждущу их павлу, раздражашеся дух его в нем зрящем идол полн сущь град.</p>
<p>Стязашеся же убо на сонмищи со иудеи и с честивыми, и на торжищи по вся дни с приключающимися.</p>
<p>Нецыи же от епикур и от стоик философ стязахуся с ним: и нецыи глаголаху: что убо хощет суесловивый сей глаголати? Инии же: чуждих богов мнится проповедник быти: яко Иисуса и воскресение благовествоваше им.</p>
<p>Поемше же его, ведоша на ареопаг, глаголюще: можем ли разумети, что новое сие глаголемое тобою учение?</p>
<p>странна бо некая влагаеши во ушеса наша: хощем убо разумети, что хотят сия быти?</p>
<p>Афинее же вси и приходящии страннии ни во чтоже ино упражняхуся, разве глаголати что или слышати новое.</p>
<p>Став же павел посреде ареопага, рече: мужие афинейстии, по всему зрю вы аки благочестивыя:</p>
<p>проходя бо и соглядая чествования ваша, обретох и капище, на немже бе написано: неведомому Богу. Егоже убо не ведуще (благолепне) чтете, сего аз проповедую вам.</p>
<p>Бог сотворивый мир и вся, яже в нем, сей небесе и земли Господь сый, не в рукотворенных храмех живет,</p>
<p>ни от рук человеческих угождения приемлет, требуя что, сам дая всем живот и дыхание и вся:</p>
<p>сотворил же есть от единыя крове весь язык человечь, жити по всему лицу земному, уставив предучиненая времена и пределы селения их,</p>
<p>взыскати Господа, да поне осяжут его и обрящут, яко не далече от единаго коегождо нас суща:</p>
<p>о нем бо живем и движемся и есмы, якоже и нецыи от ваших книжник рекоша: сего бо и род есмы.</p>
<p>Род убо суще Божий, не должни есмы непщевати подобно быти Божество злату, или сребру, или каменю художне начертану, и смышлению человечу:</p>
<p>лета убо неведения презирая Бог, ныне повелевает человеком всем всюду покаятися:</p>
<p>зане уставил есть день, в оньже хощет судити вселенней в правде, о мужи, егоже предустави, веру подая всем, воскресив его от мертвых.</p>
<p>Слышавше же воскресение мертвых, овии убо ругахуся, овии же реша: да слышим тя паки о семе.</p>
<p>И тако павел изыде от среды их.</p>
<p>Нецыи же мужие прилепившеся ему, вероваша: в нихже бе и дионисий ареопагитский, и жена именем дамарь, и друзии с ними.</p>
<h4>18</h4>
<p>По сих же отлучився павел от афин, прииде в коринф:</p>
<p>и обрет некоего иудеанина именем акилу, понтянина родом, ново пришедша от италии, и прискиллу жену его: зане повелел бяше клавдий отлучитися всем иудеем от рима: прииде к ним,</p>
<p>и зане единохудожником быти им, пребысть у них и делаше: бяху бо скинотворцы хитростию.</p>
<p>Стязашеся же на сонмищах по вся субботы и препираше иудеи и еллины.</p>
<p>И егда снидоста от македонии сила же и тимофей, тужаше духом павел, свидетелствуя иудеом Иисуса быти Христа.</p>
<p>Противящымся же им и хулящым, отряс ризы своя, рече к ним: кровь ваша на главах ваших: чист аз, отныне во языки иду.</p>
<p>И прешед оттуду, прииде в дом некоего именем иуста, чтуща Бога, емуже храмина бе вскрай сонмища.</p>
<p>Крисп же началник собора верова Господеви со всем домом своим, и мнози от коринфян слышавше вероваху и крещахуся.</p>
<p>Рече же Господь в видении нощнем павлу: <J>не бойся, но глаголи и да не умолкнеши,</J></p>
<p><J>зане аз есмь с тобою, и никтоже приложит озлобити тя: зане людие суть ми мнози во граде сем.</J></p>
<p>Пребысть же тамо лето и месяц шесть, учя в них слову Божию.</p>
<p>Галлиону же анфипату сущу во ахаии, нападоша единодушно иудее на павла и приведоша его на судилище,</p>
<p>глаголюще, яко противу закону сей увещавает человеки чтити Бога.</p>
<p>Хотящу же павлу отверсти уста, рече галлион ко иудеем: аще убо неправда была бы кая или дело злое, о, иудее, по слову послушал бых вас:</p>
<p>аще ли же стязания суть о словеси и о именех и о законе вашем, ведите сами: судия бо аз сим не хощу быти.</p>
<p>И изгна их от судилища.</p>
<p>Емше же вси еллини сосфена началника собора, бияху пред судилищем: и ни едино о сих галлиону радение бысть.</p>
<p>павел же, еще пребыв дни доволны и целовав братию, отплы в сирию, и с ним акила и прискилла, остриг главу в кегхреих: обрекся бо бе.</p>
<p>Приста же во ефесе и тех остави тамо, сам же вшед в сонмище, стязашеся со иудеи.</p>
<p>Молящым же им его на много время пребыти у них, не изволи,</p>
<p>но отречеся им, глаголя, яко подобает ми всяко праздник грядущий сотворити во Иерусалиме: паки же возвращуся к вам, Богу хотящу. И отвезеся от ефеса: акила же и прискилла остаста во ефесе.</p>
<p>И сошед в кесарию, возшед и целовав Церковь, сниде во антиохию,</p>
<p>и сотворь время некое, изыде, проходя поряду галатийскую страну и фригию, утверждая вся ученики.</p>
<p>Иудеанин же некто, аполлос именем, александрянин родом, муж словесен, прииде во ефес, силен сый в книгах.</p>
<p>Сей бе оглашен пути Господню, и горя духом, глаголаше и учаше известно яже о Господе, ведый токмо крещение иоанново.</p>
<p>Сей же начат дерзати на сонмищих. Слышавша же его акила и прискилла, прияста его и известнее тому сказаста путь Господень.</p>
<p>Хотящу же ему преити во ахаию, предпославше братия написаша учеником прияти его: иже пришед тамо пособствова много веровавшым благодатию:</p>
<p>твердо бо иудеи не престая обличаше пред людьми, сказуя писаньми, Иисуса быти Христа.</p>
<h4>19</h4>
<p>Бысть же внегда быти аполлосу в коринфе, павел, прошед вышния страны, прииде во ефес, и обрет некия ученики,</p>
<p>рече к ним: аще убо Дух свят прияли есте веровавше? Они же реша к нему: но ниже аще Дух святый есть, слышахом.</p>
<p>Рече же к ним: во что убо крестистеся? Они же рекоша: во иоанново крещение.</p>
<p>Рече же павел: иоанн убо крести крещением покаяния, людем глаголя, да во грядущаго по нем веруют, сиречь во Христа Иисуса.</p>
<p>Слышавше же крестишася во имя Господа Иисуса,</p>
<p>и возложшу павлу на ня руце, прииде Дух святый на ня, глаголаху же языки и пророчествоваху.</p>
<p>Бяше же всех мужей яко дванадесять.</p>
<p>Вшед же в сонмище, дерзаше, не обинуяся три месяцы беседуя и уверяя, яже о Царствии Божии.</p>
<p>И егда нецыи ожесточахуся и пряхуся, злословяще путь Господень пред народом, отступль от них отлучи ученики, по вся дни стязаяся во училищи мучителя некоего.</p>
<p>Сие же бысть два лета, яко всем живущым во асии слышати слово Господа Иисуса, жидом же и еллином.</p>
<p>Силы же не просты творяше Бог рукама павловыма,</p>
<p>яко и на недужныя наносити от (пота) тела его главотяжы и убрусцы, и исцелитися им от недуг, и духом лукавым исходити от них.</p>
<p>Начаша же нецыи от скитающихся иудей заклинателей именовати над имущими духи лукавыя имя Господа Иисуса, глаголюще: заклинаем вы Иисусом, егоже павел проповедует.</p>
<p>Бяху же нецыи сынове скевы иудеанина архиереа седмь, иже сие творяху.</p>
<p>Отвещав же дух лукавый рече: Иисуса знаю и павла свем, вы же кто есте?</p>
<p>И скачя на них человек, в немже бе дух лукавый, и одолев им, укрепися на них, якоже нагим и ураненым избежати от храма онаго.</p>
<p>Сие же бысть разумно всем живущым во ефесе иудеем же и еллином, и нападе страх на всех их, и величашеся имя Господа Иисуса:</p>
<p>мнози же от веровавших прихождаху, исповедающе и сказующе дела своя:</p>
<p>доволни же от сотворших чародеяния, собравше книги своя, сожигаху пред всеми: и сложиша цены их и обретоша сребра пять тем.</p>
<p>Сице крепко слово Господне растяше и крепляшеся.</p>
<p>И якоже скончашася сия, положи павел в дусе, прошед македонию и ахаию, ити во Иерусалим, рек, яко бывшу ми тамо, подобает ми и рим видети.</p>
<p>Послав же в македонию два от служащих ему, тимофеа и ераста, сам же пребысть время во асии.</p>
<p>Бысть же во время оно молва не мала о пути Господни:</p>
<p>димитрий бо некто именем, среброковачь, творяй храмы сребряны артемиде, подаяше хитрецем делание не мало,</p>
<p>ихже собрав и ины сицевых вещей делатели, рече: мужие, весте, яко от сего делания доволство житию нашему есть:</p>
<p>и видите и слышите, яко не токмо ефес, но мало не всю асию павел сей препрев, обрати мног народ, глаголя, яко не суть бози, иже руками человеческими бывают:</p>
<p>не токмо же сия беду приемлет наша часть, еже бы во обличение не приити, но дабы и великия богини артемиды храм ни во чтоже не вменился, имать же разоритися и величество ея, юже вся асиа и вселенная почитает.</p>
<p>Слышавше же и бывше исполнени ярости, вопияху глаголюще: велика артемида ефесская.</p>
<p>И исполнися град весь мятежа: устремишася же единодушно на позорище, восхищше гаиа и аристарха македоняны, други павловы.</p>
<p>Павлу же хотящу внити в народ, не оставляху его ученицы:</p>
<p>нецыи же от асийских началник, суще ему друзи, пославше к нему, моляху не вдати себе в позор.</p>
<p>Друзии же убо ино нечто вопияху: бе бо собрание смущено, и множайшии от них не ведяху, чесо ради собрашася.</p>
<p>От народа же избраша александра, изведшым его иудеем. Александр же, помаав рукою, хотяше отвещати народу.</p>
<p>Разумевше же, яко иудеанин есть, глас бысть един от всех, яко на два часа вопиющих: велика артемида ефесская.</p>
<p>Утишив же книжник народ, рече: мужие ефесстии, кто бо есть человек, иже не весть, яко ефесский град служитель есть великия богини артемиды и диопета?</p>
<p>без всякаго убо прекословия сим сице сущым, потребно есть вам безмолвным быти и ничтоже безчинно творити:</p>
<p>приведосте бо мужей сих, ни храм (артемидин) окрадших, ниже богиню вашу хулящих:</p>
<p>аще убо димитрий и иже с ним художницы имут к кому слово, суды суть и анфипати суть: да поемлют друг на друга:</p>
<p>аще ли же что о иных ищете, в законнем собрании разрешится:</p>
<p>ибо бедствуем порицаеми быти о крамоле днешней, ни единей вине сущей, о нейже возможем воздати слово стремления сего. И сия рек распусти собравшийся народ.</p>
<h4>20</h4>
<p>По утишении же молвы, призвав павел ученики, утешив и целовав их, изыде ити в македонию.</p>
<p>Прошед же страны оны и утешив их словом многим, прииде во елладу:</p>
<p>пожив же месяцы три, бывшу нань навету от иудей, хотящу отвезтися в сирию, бысть хотение возвратитися сквозе македонию.</p>
<p>Последова же ему даже до асии сосипатр пирров берянин, солуняне же аристарх и секунд, и гаий дервянин и тимофей, асиане же тихик и трофим.</p>
<p>Сии предшедше ждаху нас в троаде.</p>
<p>Мы же отвезохомся по днех опресночных от филипп и приидохом к ним в троаду во днех пяти, идеже пребыхом дний седмь.</p>
<p>Во едину же от суббот, собравшымся учеником преломити хлеб, павел беседоваше к ним, хотя изыти на утрии, простре же слово до полунощи.</p>
<p>Бяху же свещы многи в горнице, идеже бехом собрани.</p>
<p>Седя же некто юноша, именем евтих, во окне, отягчен сном глубоким, глаголющу павлу о мнозе, преклонься от сна, паде от трекровника долу, и взяша его мертва.</p>
<p>Сошед же павел нападе нань, и о‹емь его рече: не молвите, ибо душа его в нем есть.</p>
<p>Возшед же и преломль хлеб и вкушь, доволно же беседовав даже до зари, и тако изыде.</p>
<p>Приведоша же отрока жива и утешишася не мало.</p>
<p>Мы же, пришедше в корабль, отвезохомся во ассон, оттуду хотяще пояти павла: тако бо нам бе повелел, хотя сам пешь ити.</p>
<p>И якоже снидеся с нами во ассоне, вземше его приидохом в митилин.</p>
<p>И оттуду отвезшеся, во утрие пристахом противу хию, в другий же отвезохомся в самон, и пребывше в трогиллии, в грядущий же день приидохом в милит:</p>
<p>суди бо павел мимо ити ефес, яко да не будет ему закоснети во асии, тщашебося, аще возможно будет, в день пятьдесятный быти во Иерусалиме.</p>
<p>От милита же послав во ефес, призва пресвитеры Царковныя,</p>
<p>и якоже приидоша к нему, рече к ним: вы весте, яко от перваго дне, отнелиже приидох во асию, како с вами все время бых,</p>
<p>работая Господеви со всяким смиреномудрием и многими слезами и напастьми, прилучившимися мне от иудейских навет:</p>
<p>яко ни в чесом от полезных обинухся, еже сказати вам и научити вас пред людьми и по домом,</p>
<p>засвидетелствуя иудеем же и еллином еже к Богу покаяние и веру яже в Господа нашего Иисуса Христа.</p>
<p>И ныне, се, аз связан духом гряду во Иерусалим, яже в нем хотящая приключитися мне не ведый:</p>
<p>точию яко Дух святый по вся грады свидетелствует, глаголя, яко узы мене и скорби ждут.</p>
<p>Но ни едино же попечение творю, ниже имам душу мою честну себе, разве еже скончати течение мое с радостию и службу, юже приях от Господа Иисуса, засвидетелствовати Евангелие благодати Божия.</p>
<p>И ныне, се, аз вем, яко ктому не узрите лица моего вы вси, в нихже проидох проповедуя Царствие Божие.</p>
<p>Темже свидетелствую вам во днешний день, яко чист аз от крове всех,</p>
<p>не обинухся бо сказати вам всю волю Божию.</p>
<p>Внимайте убо себе и всему стаду, в немже вас Дух святый постави епископы, пасти Церковь Господа и Бога, юже стяжа кровию своею.</p>
<p>Аз бо вем сие, яко по отшествии моем внидут волцы тяжцы в вас, не щадящии стада:</p>
<p>и от вас самех востанут мужие глаголющии развращеная, еже отторгати ученики вслед себе.</p>
<p>Сего ради бдите, поминающе, яко три лета нощь и день не престаях учя со слезами единаго когождо вас.</p>
<p>И ныне предаю вас, братие, Богови и слову благодати его, могущему наздати и дати вам наследие во осенных всех.</p>
<p>Сребра или злата или риз ни единаго возжелах:</p>
<p>сами весте, яко требованию моему и сущым со мною послужисте руце мои сии.</p>
<p>Вся сказах вам, яко тако труждающымся подобает заступати немощныя, поминати же слово Господа Иисуса, яко сам рече: <J>блаженнее есть паче даяти, нежели приимати.</J></p>
<p>И сия рек, преклонь колена своя, со всеми ими помолися.</p>
<p>Мног же бысть плачь всем: и нападше на выю павлову, облобызаху его,</p>
<p>скорбяще наипаче о словеси, еже рече, яко ктому не имут лица его узрети. Провождаху же его в корабль.</p>
<h4>21</h4>
<p>И якоже бысть отвезтися нам, отторгшымся от них, прямо шедше приидохом в кон, в другий же день в родос и оттуду в патару:</p>
<p>и обретше корабль преходящь в финикию, возшедше отвезохомся.</p>
<p>Возникший же нам кипр оставльше ошуюю, плыхом в сирию и пристахом в тире, тамо бо бяше кораблю изложити бремя:</p>
<p>и обретше ученики, пребыхом ту дний седмь: иже павлови глаголаху Духом не восходити во Иерусалим.</p>
<p>Егда же бысть нам скончати дни, изшедше идохом, провождающым нас всем с женами и детьми даже до вне града: и преклоньше колена при брезе помолихомся.</p>
<p>И целовавше друг друга внидохом в корабль, они же возвратишася во своя си.</p>
<p>Мы же, плавание наченше от тира, пристахом во птолемаиде, и целовавше братию, пребыхом день един у них.</p>
<p>Во утрие же изшедше павел и иже с ним, приидохом в кесарию, и вшедше в дом филиппа благовестника, суща от седми (диакон), пребыхом у него.</p>
<p>Сего же бяху дщери девицы четыри прорицающыя.</p>
<p>Пребывающым же нам тамо дни многи, сниде некто от иудеи пророк, именем агав,</p>
<p>и пришед к нам и взем пояс павлов, связав же свои руце и нозе, рече: тако глаголет Дух святый: мужа, егоже есть пояс сей, тако свяжут (его) во Иерусалиме иудее и предадят в руце языков.</p>
<p>И якоже слышахом сия, моляхом мы же и наместнии, не восходити ему во Иерусалим.</p>
<p>Отвеща же павел и рече: что творите, плачуще и сокрушающе ми сердце? аз бо не точию связан быти (хощу), но и умрети во Иерусалиме готов есмь за имя Господа Иисуса.</p>
<p>Не повинующуся же ему, умолчахом, рекше: воля Господня да будет.</p>
<p>По днех же сих уготовльшеся взыдохом во Иерусалим:</p>
<p>приидоша же с нами и нецыи ученицы от кесарии, ведуще с собою, у негоже бы обитати нам, мнасона некоего кипрянина, древняго ученика.</p>
<p>Бывшым же нам во Иерусалиме, любезно прияша нас братия.</p>
<p>На утрие же вниде павел с нами ко иакову, вси же приидоша старцы.</p>
<p>И целовав их, сказаше по единому коеждо, еже сотвори Бог во языцех служением его.</p>
<p>Они же слышавше славляху Бога и рекоша ему: видиши ли, брате, колико тем есть иудей веровавших? и вси ревнителие закону суть:</p>
<p>увестишася же о тебе, яко отступлению учиши от закона моисеова живущыя во языцех вся иудеи, глаголя не обрезовати им чад своих, ниже во обычаех отеческих ходити.</p>
<p>Что убо есть? Всяко подобает народу снитися: услышат бо, яко пришел еси.</p>
<p>Сие убо сотвори, еже ти глаголем: суть у нас мужие четыри обещавше себе Богу:</p>
<p>сия поим очистися с ними и иждиви на них, да острижут си главы: и разумеют вси, яко возвещенная им о тебе ничтоже суть, но пребываеши и сам закон храня.</p>
<p>А о веровавших языцех мы послахом, судивше ничтоже таковое соблюдати им, токмо хранити себе от идоложертвенных и крове, и удавленины и блуда.</p>
<p>Тогда павел поемь мужы оны, на утрие с ними очищься вниде во святилище, возвещая исполнение дний очищения, дондеже принесено бысть за единаго коегождо их приношение.</p>
<p>И якоже хотяху седмь дний скончатися, иже от асии иудее, видевше его во святилищи, навадиша весь народ и возложиша нань руце,</p>
<p>вопиюще: мужие израилстии, помозите: сей есть человек, иже на люди и закон и на место сие всех всюду учит: еще же и еллины введе в церковь и оскверни святое место сие.</p>
<p>Бяху бо видели трофима ефесянина во граде с ним, егоже мняху, яко в церковь ввел есть павел.</p>
<p>Подвижеся же град весь, и бысть стечение людем: и емше павла, влечаху его вон из церкве, и абие затворишася двери.</p>
<p>Ищущым же им убити его, взыде весть к тысящнику спиры, яко весь возмутися Иерусалим:</p>
<p>он же абие поим воины и сотники, притече на ня: они же видевше тысящника и воины, престаша бити павла.</p>
<p>Приступль же тысящник ят его и повеле связати его веригома железнома двема, и вопрошаше: кто убо есть и что есть сотворил.</p>
<p>Друзии же ино нечто вопияху в народе: не могий же разумети известное молвы ради, повеле отвести его в полк.</p>
<p>Егда же бысть на степенех, прилучися воздвижену быти ему от воин нужды ради народа,</p>
<p>последоваше бо множество людий зовущих: возьми его.</p>
<p>Хотя же внити в полк павел глагола тысящнику: аще леть ми есть глаголати что тебе? Он же рече: гречески умееши ли?</p>
<p>не ты ли еси египтянин, прежде сих дний превещавый и изведый в пустыню четыри тысящы мужей сикарей?</p>
<p>Рече же павел: аз человек убо есмь иудеанин, тарсянин, славнаго града в киликии житель: молю же тя, повели ми глаголати к людем.</p>
<p>Повелевшу же ему, павел стоя на степенех помаав рукою к людем: многу же безмолвию бывшу, возгласи еврейским языком, глаголя:</p>
<h4>22</h4>
<p>Мужие братие и отцы, услышите мой к вам ныне ответ.</p>
<p>Слышавше же, яко еврейским языком возгласи к ним, паче приложиша безмолвие. И рече:</p>
<p>аз убо есмь муж иудеанин, родився в тарсе киликийстем, воспитан же во граде сем при ногу гамалиилову, наказан известно отеческому закону, ревнитель сый Божий, якоже вси вы есте днесь:</p>
<p>иже сей путь гоних даже до смерти, вяжя и предая в темницу мужы же и жены,</p>
<p>якоже и архиерей свидетелствует ми и вси старцы: от нихже и послания приемь к живущым в дамасце братиям, идях привести сущыя тамо связаны во Иерусалим, да мучатся.</p>
<p>Бысть же ми идущу и приближающуся к дамаску в полудне, внезапу с небесе облиста свет мног окрест мене.</p>
<p>Падох же на землю и слышах глас глаголющь ми: <J>савле, савле, что мя гониши?</J></p>
<p>Аз же отвещах: кто еси, Господи? рече же ко мне: <J>аз есмь Иисус назорей, егоже ты гониши.</p>
<p>Со мною же сущии свет убо видеша и пристрашни быша, гласа же не слышаша глаголющаго ко мне.</p>
<p>Рекох же: что сотворю, Господи? Господь же рече ко мне: <J>востав иди в дамаск, и тамо речется ти о всех, яже вчинено ти есть творити.</J></p>
<p>И якоже не видех от славы света онаго, за руку ведомь от сущих со мною, внидох в дамаск.</p>
<p>Ананиа же некий, муж блгоговеин по закону, свидетелствован от всех живущих в дамасце иудей,</p>
<p>пришед ко мне и став рече ми: савле брате, прозри. И аз в той час воззрех нань.</p>
<p>Он же рече ми: Бог отец наших изволи тя разумети хотение его, и видети праведника, и слышати глас от уст его:</p>
<p>яко будеши ему свидетель у всех человеков о сих, яже видел еси и слышал:</p>
<p>и ныне что медлиши? востав крестися и омый грехи твоя, призвав имя Господа Иисуса.</p>
<p>Бысть же возвратившумися во Иерусалим и молящумися в церкви, быти во изступлении</p>
<p>и видети его глаголюща ми: <J>потщися и изыди скоро из Иерусалима, зане не приимут свидетелства твоего, еже о мне.</J></p>
<p>И аз рех: Господи, сами ведят, яко аз бех всаждая в темницу и бия по сонмищих верующыя в тя,</p>
<p>и егда изливашеся кровь стефана свидетеля твоего, и сам бех стоя и соизволяя убиению его и стрегий риз убивающих его.</p>
<p>И рече ко мне: <J>иди, яко аз во языки далече послю тя.</J></p>
<p>Послушаху же его даже до сего словесе и воздвигоша глас свой, глаголюще: возьми от земли таковаго, не подобает бо ему жити.</p>
<p>Вопиющым же им и мещущым ризы и прах возметающым на воздух,</p>
<p>повеле тысящник отвести его в полк, рек ранами истязати его, да разумеет, за кую вину тако вопияху нань.</p>
<p>И якоже протягоша его вервьми, рече к стоящему сотнику павел: человека римлянина и неосуждена леть ли есть вам бити?</p>
<p>Слышав же сотник, приступи к тысящнику, сказа, глаголя: виждь, что хощеши сотворити? человек бо сей римлянин есть.</p>
<p>Приступль же тысящник рече ему: глаголи ми, римлянин ли еси ты? Он же рече: ей.</p>
<p>Отвеща же тысящник: аз многою ценою наречение жителства сего стяжах. павел же рече: аз же и родихся в нем.</p>
<p>Абие убо отступиша от него хотящии его истязати, и тысящник же убояся, разумев, яко римлянин есть, и яко бе его связал.</p>
<p>На утрие же, хотя разумети истину, чесо ради оклеветается от иудей, разреши его от уз и повеле приити архиереем и всему собору их: и свед павла, постави (его) пред ними.</p>
<h4>23</h4>
<p>Воззрев же павел на сонм, рече: мужие братие, аз всею совестию благою жителствовах пред Богом даже до сего дне.</p>
<p>Архиерей же ананиа повеле предстоящым ему бити его уста.</p>
<p>Тогда павел рече к нему: бити тя имать Бог, стено повапленая: и ты седиши судя ми по закону, преступая же закон велиши, да биют мя.</p>
<p>Предстоящии же реша: архиерею ли Божию досаждаеши?</p>
<p>Рече же павел: не ведах, братие, яко архиерей есть: писано бо есть: князю людий твоих да не речеши зла.</p>
<p>Разумев же павел, яко едина часть есть саддукей, другая же фарисей, воззва в сонмищи: мужие братие, аз фарисей есмь, сын фарисеов: о уповании и о воскресении мертвых аз суд приемлю.</p>
<p>Се же ему рекшу, бысть распря между саддукеи и фарисеи, и разделися народ:</p>
<p>саддукее бо глаголют не быти воскресения, ни ангела, ни духа: фарисее же исповедуют обоя.</p>
<p>Бысть же кличь велик, и воставше книжницы части фарисейския пряхуся между собою, глаголюще: ни едино зло обретаем в человеце сем: аще же дух глагола ему или ангел, не противимся Богу.</p>
<p>Мнозе же бывшей распри, бояся тысящник, да не растерзан будет павел от них, повеле воином снити и восхитити его от среды их и вести (его) в полк.</p>
<p>В наставшую же нощь представ ему Господь, рече: <J>дерзай, павле: якоже бо свидетелствовал еси яже о мне во Иерусалиме, сице ти подобает и в риме свидетелствовати.</J></p>
<p>Бывшу же дню, сотворше нецыи от иудей совет, закляша себе, глаголюще не ясти ни пити, дондеже убиют павла:</p>
<p>бяху же множае четыредесятих сию клятву сотворшии,</p>
<p>иже приступльше ко архиереем и старцем, реша: клятвою прокляхом себе ничтоже вкусити, дондеже убием павла:</p>
<p>ныне убо вы скажите тысящнику с собором, яко да утре сведет его к вам, аки бы хотяще разумети известнее яже о нем: мы же, прежде даже не приближитися ему, готови есмы убити его.</p>
<p>Слышав же сын сестры павловы ков, пришед и вшед в полк, сказа павлу.</p>
<p>Призвав же павел единаго от сотник, рече: юношу сего отведи к тысящнику: имать бо нечто сказати ему.</p>
<p>Он же убо поим его приведе к тысящнику и рече: узник павел призвав мя, умоли сего юношу привести к тебе, имуща нечто глаголати тебе.</p>
<p>Поим же его за руку тысящник и отшед на едине, вопрошаше его: что есть, еже имаши возвестити ми?</p>
<p>Рече же, яко иудее совещаша умолити тя, яко да утре сведеши павла к ним в собор, аки бы хотящым известнее истязати яже о нем:</p>
<p>ты убо не послушай их: ловят бо его от них мужие множае четыредесяти, иже закляша себе ни ясти ни пити, дондеже убиют его: и ныне готови суть, чающе обещания, еже от тебе.</p>
<p>Тысящник убо отпусти юношу, завещав ни единому же поведати, яко сия явил еси мне.</p>
<p>И призвав два некия от сотник, рече: уготовита (ми) воинов вооруженных двесте, яко да идут до кесарии, и конник седмьдесят, и стрелец двесте, от третияго часа нощи:</p>
<p>и скоты привести, да всадивше павла проводят до филикса игемона.</p>
<p>Написа же (и) послание имущее образ сей:</p>
<p>клавдий лисиа державному игемону филиксу радоватися:</p>
<p>мужа сего ята от иудей и имуща убиена быти от них, приступль с воины отях его, уведев, яко римлянин есть:</p>
<p>хотя же разумети вину, еяже ради поимаху нань, сведох его в сонмище их:</p>
<p>егоже обретох оглаголуема о взыскании закона их, ни едино же достойно смерти или узам согрешение имуща:</p>
<p>сказану же бывшу ми кову хотящу быти от иудей на мужа сего, абие послах (его) к тебе, завещав и клеветником (его) глаголати пред тобою, яже нань: здрав буди.</p>
<p>Воини же убо по повеленному им, вземше павла, ведоша об нощь во антипатриду:</p>
<p>во утрие же, оставльше конники ити с ним, возвратишася в полк.</p>
<p>Они же пришедше в кесарию и вдавше послание игемону, представиша ему и павла.</p>
<p>Прочет же игемон послание и вопрошь, от коея области есть, и уведев, яко от киликии, рече:</p>
<p>услышу о тебе, егда и клеветницы твои приидут. И повеле в преторе иродове стрещи его.</p>
<h4>24</h4>
<p>По пятих же днех сниде архиерей ананиа со старцы и с ритором некиим тертиллом, иже сказаша игемону о павле.</p>
<p>Призвану же бывшу ему, начат клеветати тертилл, глаголя:</p>
<p>мног мир улучающе тобою, и исправления бываемая языку сему твоим промышлением, всяким же образом и везде приемлем, державный филиксе, со всяким благодарением:</p>
<p>но да не множае стужаю тебе, молю тя послушати нас вкратце твоею кротостию:</p>
<p>обретохом бо мужа сего губителя и движуща противление всем иудеем живущым по вселенней и предстателя (суща) назорейстей ереси,</p>
<p>иже и церковь покусися осквернити, егоже и яхом и по закону нашему хотехом судити ему:</p>
<p>пришед же лисиа тысящник, многою силою от рук наших исхити его и к тебе посла,</p>
<p>повелев (и нам) поемлющым нань ити к тебе: от негоже возможеши сам разсудив о всех сих познати, о нихже мы поемлем нань.</p>
<p>Сложишася же и иудее, глаголюще сим тако быти.</p>
<p>Отвеща же павел, поманувшу ему игемону глаголати: от многих лет суща тя судию праведна языку сему сведый, благодушнее яже о мне отвещаю,</p>
<p>могущу ти разумети, яко не множае ми есть дний дванадесятих, отнележе взыдох поклонитися во Иерусалим:</p>
<p>и ни в церкви обретоша мя к кому глаголюща или разврат творяща народу, ни в сонмищих, ни во граде,</p>
<p>ниже довести могут, елика тебе ныне на мя глаголют:</p>
<p>исповедую же тебе сие, яко в пути, егоже сии глаголют ересь, тако служу отеческому Богу, веруя всем сущым в законе и пророцех писаным,</p>
<p>упование имый на Бога, яко воскресение хощет быти мертвым, праведником же и грешником, егоже и сами сии чают:</p>
<p>о сем же и аз подвизаюся, непорочну совесть имети всегда пред Богом же и человеки:</p>
<p>по летех же многих приидох сотворити милостыни во язык мой и приношения:</p>
<p>в нихже обретоша мя очищенна в церкви, ни с народом, ниже с молвою,</p>
<p>нецыи от асии иудее, имже подобаше пред тя приити и глаголати, аще имут что на мя:</p>
<p>или сами тии да глаголют, аще кую обретоша во мне неправду, ставшу ми в сонмищи,</p>
<p>разве единаго сего гласа, имже возопих стоя в них, яко о воскресении мертвых аз суд приемлю днесь от вас.</p>
<p>Слышав же сия филикс отвеща им, известнее уведев яже о пути сем, глаголя: егда лисиа тысящник приидет, разсужду яже о вас.</p>
<p>Повеле же сотнику стрещи павла, и имети ослабу, и ни единому же возбраняти от своих ему служити или приходити к нему.</p>
<p>По днех же некиих пришед филикс со друсиллиею женою своею сущею иудеанынею, призва павла, да слышит от него веру, яже во Христа Иисуса.</p>
<p>Глаголющу же ему о правде и о воздержании и о суде хотящем быти, пристрашен быв филикс отвеща: ныне убо иди, время же получив призову тя.</p>
<p>Вкупе же и надеяся, яко мзда дастся ему от павла, яко да отпустит его: темже и часто призывая его, беседоваше с ним.</p>
<p>Двема же летома скончавшемася прият изменение филикс поркиа фиста: хотя же угодное сотворити иудеем филикс, остави павла связана.</p>
<h4>25</h4>
<p>Фист же убо приимь власть, по триех днех взыде во Иерусалим от кесарии.</p>
<p>Сказаша же ему архиерее и первии от иудей на павла и моляху его,</p>
<p>просяще благодати нань, яко да послет его во Иерусалим, ков творяще, яко да убиют его на пути.</p>
<p>Фист же повеле павла стрещи в кесарии, сам тамо хотя вскоре изыти:</p>
<p>иже убо сильнии в вас, рече, со мною шедше, аще есть кая неправда в мужи сем, да глаголют нань.</p>
<p>Пребыв же у них не множае десяти дний, сниде в кесарию: на утрие сед на судищи, повеле павла привести.</p>
<p>Приведену же бывшу ему, окрест сташа иже от Иерусалима сшедшии иудее, многи и тяжки вины приносяще на павла, ихже не можаху изявити:</p>
<p>отвещавающу ему, яко ни на закон иудейский, ни на церковь, ни на кесаря что согреших.</p>
<p>Фист же хотя угодное иудеем сотворити, отвещав павлови рече: хощеши ли, во Иерусалим возшед, тамо о сих суд прияти от мене?</p>
<p>Рече же павел: на судищи кесареве стоя есмь, идеже ми достоит суд прияти: иудей ни чимже обидех, якоже и ты добре веси:</p>
<p>аще бо неправдую или достойно смерти сотворих что, не отмещуся умрети: аще ли же ничтоже есть во мне, еже сии на мя клевещут, никтоже мя может тем выдати: кесаря нарицаю.</p>
<p>Тогда фист состязався с советники, отвеща: кесаря ли нарекл еси? к кесарю пойдеши.</p>
<p>Днем же минувшым неким, агриппа царь и верникиа снидоста в кесарию целовати фиста.</p>
<p>И якоже многи дни пребыста ту, фист сказа царю яже о павле, глаголя: муж некий есть оставлен от филикса узник,</p>
<p>о немже, бывшу ми во Иерусалиме, явиша архиерее и старцы иудейстии, просяще нань суда.</p>
<p>К нимже отвещах, яко несть обычай римляном выдати человека коего на погибель, прежде даже оклеветаемый не имать пред лицем клевещущих его и место ответа приимет о своем согрешении.</p>
<p>Сшедшымся же им зде, закоснение ни едино сотворь, на утрие сед на судищи, повелех привести мужа.</p>
<p>Окрест же его ставше клеветницы, ни едину вину, яже аз непщевах, нанесоша:</p>
<p>стязания же некая о своей различней вере имяху к нему и о некоем Иисусе умершем, егоже глаголаше павел жива быти.</p>
<p>Недоумеяся же аз о взыскании сих, глаголах, аще хощет ити во Иерусалим и тамо суд прияти о сих.</p>
<p>Павлу же нарекшу блюдену быти ему до разсуждения августа, повелех блюсти его, дондеже послю его к кесарю.</p>
<p>Агриппа же к фисту рече: хотел бых и сам человека сего слышати. Он же рече: утре услышиши его.</p>
<p>На утрие же пришедшу агриппе и верникии со многою гордостию и вшедшым в судебную палату с тысящники и с нарочитыми мужи града, и повелевшу фисту, приведен бысть павел.</p>
<p>И рече фист: агриппо царю и вси сущии с нами мужие, видите сего, о немже все множество иудей стужаху ми во Иерусалиме же и зде, вопиюще, яко не подобает жити ему ктому:</p>
<p>аз же разумев ничтоже достойно смерти сотворша его, и самому же сему нарекшу севаста, судих послати его:</p>
<p>о немже известное что писати господину не имам: темже и приведох его пред вас, наипаче же пред тя, агриппо царю, яко да разсуждению бывшу имам что писати:</p>
<p>безсловесно бо мнится ми, посылающу юзника, а вины, яже нань, не сказати.</p>
<h4>26</h4>
<p>Агриппа же к павлу рече: повелевается ти о себе самому глаголати. Тогда павел простер руку отвещаваше:</p>
<p>о всех, о нихже оклеветаемь есмь от иудей, царю агриппо, непщую себе блаженна быти, яко пред тобою отвещати днесь имам,</p>
<p>паче же ведца тя суща сведый всех иудейских обычаев и взысканий. Темже молюся ти долготерпеливно послушати мене.</p>
<p>Житие убо мое еже от юности, исперва бывшее во языце моем во Иерусалиме, ведят вси иудее,</p>
<p>ведяще мя исперва, аще хотят свидетелствовати, яко по известней ереси нашея веры жих фарисей.</p>
<p>И ныне о уповании обетования, бывшаго от Бога ко отцем нашым, стою судимь,</p>
<p>в неже обанадесяте колена наша безпрестани день и нощь служаще надеются доити: о немже уповании оклеветаемь есмь, царю агриппо, от иудей.</p>
<p>Что? Неверно ли судится вами, яко Бог мертвыя возставляет?</p>
<p>Аз убо мнех, яко подобает ми многа сопротивна противу имене Иисуса назореа сотворити:</p>
<p>еже и сотворих во Иерусалиме, и многи от святых аз в темницах затворях, власть от архиерей приемь: убиваемым же им прилагах совет:</p>
<p>и на всех сонмищих множицею мучя их, принуждах хулити: преизлиха же враждуя на них, гонях даже и до внешних градов.</p>
<p>В нихже идый в дамаск со властию и повелением, еже от архиерей,</p>
<p>в полудни на пути видех, царю, с небесе паче сияния солнечнаго осиявший мя свет и со мною идущих.</p>
<p>Всем же падшым нам на землю, слышах глас глаголющь ко мне и вещающь еврейским языком: <J>савле, савле, что мя гониши? жестоко ти есть противу рожна прати.</J></p>
<p>Аз же рех: кто еси, Господи? Он же рече: <J>аз есмь Иисус, егоже ты гониши:</p>
<p><J>но востани и стани на ногу твоею: на се бо явихся ти, сотворити тя слугу и свидетеля, яже видел еси и яже явлю тебе,</J></p>
<p><J>изимая тя от людий иудейских и от язык, к нимже аз тя послю,</J></p>
<p><J>отверсти очи их, да обратятся от тмы в свет и от области сатанины к Богу, еже прияти им оставление грехов и достояние во святых верою, яже в мя.</J></p>
<p>Темже, царю агриппо, не бых противен небесному видению,</p>
<p>но сущым в дамасце прежде и во Иерусалиме, и во всяцей стране иудейстей и языком проповедую покаятися и обратитися к Богу, достойна покаянию дела творяще.</p>
<p>Сих ради мя иудее емше во святилищи хотяху растерзати.</p>
<p>Помощь убо улучив яже от Бога, даже до дне сего стою, свидетелствуя малу же и велику, ничтоже вещая, разве яже пророцы рекоша хотящая быти и моисей,</p>
<p>яко Христос имеяше пострадати, яко первый от воскресения мертвых свет хотяше проповедати людем (иудейским) и языком.</p>
<p>Сия же ему отвещавающу, фист велиим гласом рече: беснуешися ли, павле? многия тя книги в неистовство прелагают.</p>
<p>Он же: не беснуюся, рече, державный фисте, но истины и целомудрия глаголы вещаю:</p>
<p>весть бо о сих царь, к немуже и с дерзновением глаголю: утаитися бо ему от сих не верую ничесомуже, несть бо во угле сотворено сие:</p>
<p>веруеши ли, царю агриппо, пророком? вем, яко веруеши.</p>
<p>Агриппа же к павлу рече: вмале мя препираеши Христианина быти.</p>
<p>павел же рече: молил убо бых Бога, и вмале и во мнозе, не токмо тебе, но и всех слышащих мя днесь, быти им тацем, яков и аз есмь, кроме уз сих.</p>
<p>И сия рекшу ему, воста царь и игемон, и верникиа и седящии с ними,</p>
<p>и отшедше беседоваху друг ко другу, глаголюще, яко ничтоже смерти достойно или уз творит человек сей.</p>
<p>Агриппа же фисту рече: отпущен быти можаше человек сей, аще не бы кесаря нарицал. И тако суди игемон послати его к кесарю.</p>
<h4>27</h4>
<p>И якоже суждено бысть отплыти нам во италию, предаху павла же и иныя некия юзники сотнику, именем иулию, спиры севастийския.</p>
<p>Вшедше же в корабль адрамитский, восхотевше плыти во асийская места, отвезохомся, сущу с нами аристарху македонянину от солуня.</p>
<p>В другий же пристахом в сидоне: человеколюбие же иулий павлови дея, повеле к другом шедшу прилежание улучити.</p>
<p>И оттуду отвезшеся приплыхом в кипр, зане ветри бяху противни:</p>
<p>пучину же, яже противу киликии и памфилии, преплывше, приидохом в миры ликийския.</p>
<p>И тамо обрет сотник корабль александрийский пловущь во италию, всади ны в онь.</p>
<p>Во многи же дни косно плавающе и едва бывше противу книда, не оставляющу нас ветру, приплыхом под крит при салмоне:</p>
<p>едва же избирающе край, приидохом на место некое, нарицаемое доброе пристанище, емуже близ бе град ласей.</p>
<p>Многу же времени минувшу и сущу уже небезбедну плаванию, занеже и пост уже бе прешел, советоваше павел,</p>
<p>глаголя им: мужие, вижду, яко с досаждением и многою тщетою не токмо бремене и корабля, но и душ наших хощет быти плавание.</p>
<p>Сотник же кормчия и навклира послушаше паче, нежели павлом глаголемых.</p>
<p>Не добру же пристанищу сущу ко озимению, мнози совет даяху отвезтися оттуду, аще како возмогут, достигше финикии, озимети в пристанищи критстем, зрящем к ливу и к хору.</p>
<p>Дхнувшу же югу, мневше волю свою улучити, воздвигше ветрила, плыху вскрай крита.</p>
<p>Не по мнозе же возвея противен ему ветр бурен, нарицаемый евроклидон.</p>
<p>Восхищену же бывшу кораблю и не могущу сопротивитися ветру, вдавшеся волнам носими бехом.</p>
<p>Остров же некий мимотекше, нарицающься клавдий, едва возмогохом удержати ладию:</p>
<p>юже востягше, всяким образом помогаху, подтверждающе корабль: боящеся же, да не в сирть впадут, низпустивше парус, сице носими беху.</p>
<p>Вельми же обуреваемым нам, на утрие изметание творяху,</p>
<p>и в третий день своими руками ядрило корабленое извергохом.</p>
<p>Ни солнцу же, ни звездам явльшымся на многи дни, и зиме не мале належащей, прочее отимашеся надежда вся, еже спастися нам.</p>
<p>Многу же неядению сущу, тогда став павел посреде их, рече: подобаше убо, о, мужие, послушавше мене, не отвезтися от крита и избыти досаждения сего и тщеты:</p>
<p>и се, ныне молю вы благодушствовати, погибель бо ни единей души от вас будет, разве корабля:</p>
<p>предста бо ми в сию нощь ангел Бога, егоже аз есмь, емуже и служу,</p>
<p>глаголя: не бойся, павле, кесарю ти подобает предстати, и се, дарова тебе Бог вся плавающыя с тобою.</p>
<p>Темже дерзайте, мужие, верую бо Богови, яко тако будет, имже образом речено ми бысть:</p>
<p>во остров же некий подобает нам пристати.</p>
<p>И егда четвертаянадесять нощь бысть, носимым нам во адриатстей (пучине), в полунощи непщеваху корабленицы, яко приближаются к некоей стране,</p>
<p>и измеривше глубину обретоша саженей двадесять: мало же прешедше и паки измеривше, обретоша саженей пятьнадесять.</p>
<p>Боящеся же, да не како в прудная места впадут, от носа корабля вергше котвы четыри, моляхомся, да день будет.</p>
<p>Кораблеником же ищущым бежати из корабля и низвесившым ладию в море, изветом аки от носа хотящым котвы простерти,</p>
<p>рече павел сотнику и воином: аще не сии пребудут в корабли, вы спастися не можете.</p>
<p>Тогда воини отрезаша ужя ладии и оставиша ю отпасти.</p>
<p>Егда же хотяше день быти, моляше павел всех, да приимут пищу, глаголя: четыренадесятый днесь день ждуще, не ядше пребываете, ничтоже вкусивше:</p>
<p>темже молю вас прияти пищу, се бо к вашему спасению есть: ни единому бо от вас влас главы отпадет.</p>
<p>Рек же сия и приемь хлеб, благодари Бога пред всеми и преломль начат ясти.</p>
<p>Благонадежни же бывше вси, и тии прияша пищу:</p>
<p>бе же в корабли всех душ двесте седмьдесят и шесть.</p>
<p>Насыщшеся же брашна, облегчиша корабль, изметающе пшеницу в море.</p>
<p>Егда же день бысть, земли не познаваху: недро же некое усмотреша имущее песок, в неже, аще мощно есть, совещаша извлещи корабль.</p>
<p>И котвы собравше, везяхуся по морю: купно ослабивше ужя кормилом и воздвигше малое ветрило к дышущему ветрецу, везохомся на край.</p>
<p>Впадше же в место исопное, увязиша корабль: и нос убо увязший пребысть недвижимь, кормило же разбивашеся от нужды волн.</p>
<p>Воином же совет бысть, да узники убиют, да не кто поплыв избегнет.</p>
<p>Сотник же, хотя соблюсти павла, возбрани совету их, повеле же могущым плавати, да изскочивше первее изыдут на край,</p>
<p>а прочии, ови убо на дщицах, ови же на нечем от корабля. И тако бысть всем спастися на землю.</p>
<h4>28</h4>
<p>Спасени же бывше иже с павлом от корабля, тогда разумеша, яко остров мелит нарицается.</p>
<p>Варвари же творяху не малое милосердие нам: возгнещше бо огнь, прияша всех нас, за настоящий дождь и зиму.</p>
<p>Сгромаждшу же павлу рождия множество и возложившу на огнь, ехидна от теплоты изшедши, секну в руку его.</p>
<p>И егда видеша варвари висящу змию от руки его, глаголаху друг ко другу: всяко убийца есть человек сей, егоже спасена от моря суд Божий жити не остави.</p>
<p>Той же убо, оттряс змию во огнь, ничтоже зло пострада.</p>
<p>Они же чаяху его имуща возгоретися, или пасти внезапу мертва: на мнозе же того чающым и ничтоже зло в нем бывшее видящым, претворшеся, глаголаху Бога того быти.</p>
<p>Окрест же места онаго бяху села перваго во острове, именем поплиа, иже приимь нас, три дни любезне учреди.</p>
<p>Бысть же отцу поплиеву огнем и водным трудом одержиму лежати: к немуже павел вшед, и помолився, и возложь руце свои нань, исцели его.</p>
<p>Сему же бывшу, и прочии имущии недуги во острове том прихождаху и исцелевахуся:</p>
<p>иже и многими честьми почтоша нас, и отвозящымся нам яже на потребу вложиша.</p>
<p>По триех же месяцех отвезохомся в корабли александрийстем, подписаном диоскуры, презимевшем во острове,</p>
<p>и доплывше в сиракусы, пребыхом дни три:</p>
<p>оттуду же отплывше, приидохом в ригию, и по единем дни возвеявшу югу, во вторый день приидохом в потиолы,</p>
<p>идеже обретше братию, умолени быхом от них пребыти дний седмь: и тако в рим идохом.</p>
<p>И от тамо братия, слышавше яже о нас, изыдоша во сретение наше даже до аппиева торга и триех корчемниц: ихже видев павел и благодарив Бога, прият дерзновение.</p>
<p>Егда же приидохом в рим, сотник предаде узники воеводе, павлу же повеле пребывати о себе, с соблюдающим его воином.</p>
<p>Бысть же по днех триех, созва павел сущыя от иудеев первыя: сшедшымся же им, глаголаше к ним: мужие братие, аз ничтоже противно сотворив людем или обычаем отеческим, узник от Иерусалимлян предан бых в руце римляном,</p>
<p>иже разсудивше яже о мне, хотяху пустити, зане ни едина вина смертная бысть во мне:</p>
<p>сопротив же глаголющым иудеем, нужда ми бысть нарещи кесаря, не яко язык мой имея в чесом оклеветати:</p>
<p>сея ради убо вины умолих вас, да вижду и беседую: надежды бо ради израилевы веригами сими обложен есмь.</p>
<p>Они же к нему реша: мы ниже писания о тебе прияхом от иудей, ниже пришед кто от братий возвести или глагола что о тебе зло:</p>
<p>молимся же, да слышим от тебе, яже мудрствуеши: о ереси бо сей ведомо есть нам, яко всюду сопротив глаголемо есть.</p>
<p>Уставивше же ему день, приидоша к нему в странноприемницу множайшии, имже сказаше свидетелствуя Царствие Божие и уверяя их, яже о Иисусе, от закона моисеова и пророк, от утра даже до вечера.</p>
<p>И ови убо вероваху глаголемым, ови же не вероваху.</p>
<p>Несогласни же суще друг ко другу, отхождаху, рекшу павлу глагол един, яко добре Дух святый глагола исаием пророком ко отцем нашым,</p>
<p>глаголя: иди к людем сим и рцы: слухом услышите и не имате разумети: и видяще узрите и не имате видети:</p>
<p>одебеле бо сердце людий сих, и ушима тяжко слышаша, и очи свои смежиша, да не како увидят очима, и ушима услышат, и сердцем уразумеют, и обратятся, и исцелю их.</p>
<p>Ведомо убо да будет вам, яко языком послася спасение Божие, сии и услышат.</p>
<p>И сия тому рекшу, отидоша иудее, многое имуще между собою состязание.</p>
<p>Пребысть же павел два лета исполнь своею мздою (цела два лета на своем иждивении) и приимаше вся приходящыя к нему,</p>
<p>проповедуя Царствие Божие и учя яже о Господе нашем Иисусе Христе со всяким дерзновением невозбранно.</p>
