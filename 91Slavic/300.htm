<h4>1</h4>
<p>1 Слово Божие, еже бысть ко иеремии сыну хелкиеву от священник, иже обиташе во анафофе, в земли вениаминове,</p>
<p>2 якоже бысть слово Господне к нему, во дни иосии сына амоса царя иудина, в третиенадесять лето царства его,</p>
<p>3 и бысть во дни иоакима сына иосии царя иудина, даже до первагонадесять лета седекии сына иосии царя иудина, даже до пленения Иерусалимскаго в месяц пятый.</p>
<p>4 И бысть слово Господне ко мне глаголя:</p>
<p>5 прежде неже мне создати тя во чреве, познах тя, и прежде неже изыти тебе из ложесн, освятих тя, пророка во языки поставих тя.</p>
<p>6 И рекох: о, сый Владыко Господи, се, не вем глаголати, яко отрок аз есмь.</p>
<p>7 И рече Господь ко мне: не глаголи, яко отрок аз есмь, ибо ко всем, к нимже послю тя, пойдеши, и вся, елика повелю тебе, возглаголеши:</p>
<p>8 не убойся от лица их, яко с тобою аз есмь, еже избавити тя, глаголет Господь.</p>
<p>9 И простре Господь руку свою ко мне и прикоснуся устом моим, и рече Господь ко мне: се, дах словеса моя во уста твоя:</p>
<p>10 се, поставих тя днесь над языки и над царствы, да искорениши и разориши, и расточиши и разрушиши, и паки созиждеши и насадиши.</p>
<p>11 И бысть слово Господне ко мне глаголя: что ты видиши иеремие? и рекох: жезл ореховый (аз вижду).</p>
<p>12 И рече Господь ко мне: благо видел еси, понеже бдех аз над словесы моими, еже сотворити я.</p>
<p>13 И бысть слово Господне вторицею ко мне глаголя: что ты видиши? И рекох: коноб поджигаемый (аз вижду) и лице его от лица севера.</p>
<p>14 И рече Господь ко мне: от лица севера возгорятся злая на всех обитающих на земли,</p>
<p>15 зане се, аз созову вся царства земная от севера, рече Господь и приидут и поставят кийждо престол свой в преддвериих врат Иерусалимских и на всех стенах окрест его и на всех градех иудиных:</p>
<p>16 и возглаголю к ним с судом о всяцей злобе их, како оставиша мя и пожроша богом чуждим и поклонишася делом рук своих.</p>
<p>17 Ты же препояши чресла твоя, и востани и глаголи к ним вся, елика заповедаю тебе: не убойся от лица их, ниже устрашися пред ними, яко с тобою есмь, еже избавити тя, глаголет Господь:</p>
<p>18 се, положих тя днесь аки град тверд и в столп железный, и аки стену медяну, крепку всем царем иудиным и князем его, и священником его и людем земли:</p>
<p>19 и ратовати будут на тя и не премогут тя, понеже с тобою аз есмь, да избавлю тя, рече Господь.</p>
<h4>2</h4>
<p>1 И бысть слово Господне ко мне глаголющее: иди и вопий во ушы Иерусалиму, рекий: сия глаголет Господь:</p>
<p>2 помянух милость юности твоея и любовь совершенства твоего, егда последовал еси в пустыни ненасеянней святому израилеву, глаголет Господь.</p>
<p>3 свят израиль Господеви, начаток плодов его: вси поядающии его согрешат, злая приидут на них, рече Господь.</p>
<p>4 Услышите слово Господне, доме иаковль и вся племена дому израилева.</p>
<p>5 Сия глаголет Господь: кое обретоша отцы ваши во мне погрешение, яко удалишася от мене и ходиша вслед суетных и осуетишася,</p>
<p>6 и не рекоша: где есть Господь, изведый нас от земли египетския, преведый нас по пустыни, по земли необитанней и непроходней, по земли безводней и неплодней, по земли, по нейже не ходил муж никогдаже и не обитал человек тамо?</p>
<p>7 И введох вас в землю кармил, да снесте плоды его и благая того: и внидосте, и осквернили есте землю мою, и достояние мое поставили есте в мерзость.</p>
<p>8 Священницы не рекоша: где есть Господь? и держащии закон не ведеша мя, и пастырие нечествоваша на мя, и пророцы пророчествоваша в ваала и идолом последоваша.</p>
<p>9 Сего ради еще судом претися имам с вами, рече Господь, и с сыны вашими препрюся.</p>
<p>10 Того ради приидите во островы хеттим и видите, и в кидар послите и разсмотрите прилежно и видите, аще сотворена быша таковая?</p>
<p>11 аще премениша языцы боги своя, и тии не суть бози? людие же мои премениша славу свою на то, от негоже не упользуются.</p>
<p>12 Ужасеся небо о сем и вострепета попремногу зело, глаголет Господь.</p>
<p>13 Два бо зла сотвориша людие мои: мене оставиша источника воды живы, и ископаша себе кладенцы сокрушеныя, иже не возмогут воды содержати.</p>
<p>14 Еда раб есть израиль, или домочадец есть? вскую бысть в пленение?</p>
<p>15 На него рыкаша львове и издаша глас свой, иже поставиша землю его в пустыню, и грады его сожжени суть, еже не обитати в них.</p>
<p>16 И сынове мемфиса и тафны познаша тя и поругашася тебе.</p>
<p>17 Не сия ли сотвори тебе то, яко оставил еси мене? глаголет Господь Бог твой.</p>
<p>18 И ныне что тебе и пути египетскому, еже пити воду геонскую? и что тебе и пути ассирийскому, да пиеши воду речную?</p>
<p>19 Накажет тя отступление твое и злоба твоя обличит тя и увеждь и виждь, яко зло и горько ти есть, еже оставити мя, глаголет Господь Бог твой: и не благоволих от тебе, глаголет Господь Бог твой.</p>
<p>20 Понеже от века сокрушил еси иго твое и растерзал еси узы твоя и рекл еси: не имам тебе служити, но пойду на всякий холм высокий и под всяким древом лиственным тамо разлиюся в блуде моем.</p>
<p>21 Аз же насадих тя виноград плодоносен, весь истинен: како превратился еси в горесть, виноград чуждий?</p>
<p>22 Аще умыешися нитром и умножиши себе травы борифовы, порочен еси во беззакониих твоих предо мною, рече Господь Бог.</p>
<p>23 Како речеши: не осквернихся и вслед ваала не ходих? виждь пути твоя на месте многогробищнем и увеждь, что сотворил еси. В вечер глас его рыдаше,</p>
<p>24 пути своя разшири на воды пустынныя, в похотех души своея ветром ношашеся, предан бысть, кто обратит его? вси ищущии его не утрудятся, во смирении его обрящут его.</p>
<p>25 Отврати ногу твою от пути стропотна и гортань твой от жажди. И рече: возмужаюся, яко возлюби чуждих и вслед их хождаше.</p>
<p>26 Якоже стыд татю, егда ят будет, тако постыдятся сынове израилевы, тии и царие их, и началницы их и священницы их и пророцы их.</p>
<p>27 Древу рекоша: яко отец мой еси ты: и камени: ты мя родил еси: и обратиша ко мне хребты, а не лица своя: и во время озлобления своего рекут: востани и избави нас.</p>
<p>28 И где суть бози твои, яже сотворил еси тебе? да востанут и избавят тя во время озлобления твоего: по числу бо градов твоих быша бози твои, иудо, и по числу путий Иерусалимских жряху ваалу.</p>
<p>29 Вскую глаголете ко мне? вси вы нечествовасте и вси вы беззаконновасте ко мне, глаголет Господь.</p>
<p>30 Всуе поразих чада ваша, наказания не приясте, мечь пояде пророки вашя, аки лев погубляяй, и не убоястеся.</p>
<p>31 Слышите слово Господне, тако глаголет Господь: еда пустыня бых израилю, или земля неплодна? вскую реша людие мои: обладаеми не будем и потом не приидем к тебе?</p>
<p>32 Еда забудет невеста красоту свою, и дева мониста персий своих? людие же мои забыша мене дни безчисленны.</p>
<p>33 Что еще добро ухитриши на путех твоих, еже взыскати любве? Не тако: но и ты лукавновала еси, еже осквернити пути твоя,</p>
<p>34 и в руках твоих обретеся кровь душ (убогих) неповинных: не в ровех обретох их, но во всяцей дубраве.</p>
<p>35 И рекла еси: неповинна есмь, но да отвратится ярость твоя от мене. Се, аз суждуся с тобою, внегда рещи тебе: не согреших:</p>
<p>36 понеже презрела еси зело, еже повторити пути твоя: и от египта постыдишися, якоже постыдена еси от ассура:</p>
<p>37 яко и оттуду изыдеши, и руце твои на главе твоей: яко отрину Господь надеяние твое, и не благопоспешится тебе в нем.</p>
<h4>3</h4>
<p>1 Аще отпустит муж жену свою, и отидет от него и будет мужу иному, еда возвращающися возвратится к нему паки? еда непорочна будет и неосквернена жена та? Ты же соблудила еси с пастырьми многими, и возвращалася еси и ко мне, глаголет Господь.</p>
<p>2 Воздвигни очи твои на правоту и виждь, где не смесилася еси? На путех сидела еси аки врана особящаяся и осквернила еси землю в любодеяниих и в лукавствех твоих,</p>
<p>3 и имела еси пастырей многих в претыкание себе: лице жены блудницы бысть тебе, не хотела еси постыдетися ко всем.</p>
<p>4 Не аки ли домом мене нарекла еси и отцем и вождем девства твоего?</p>
<p>5 еда пребудет во век, или сохранится в победу? Сия глаголала еси, и сотворила еси злая, и возмогла еси.</p>
<p>6 И рече Господь ко мне во дни иосии царя: видел ли еси, яже сотвори ми дом израилев? поидоша на всяку гору высоку и под всяко древо листвяно и соблудиша тамо.</p>
<p>7 И рекох по внегда прелюбодействовати ему во всех сих: ко мне обратися. И виде преступление его преступница иудеа сестра его..</p>
<p>8 И видех, яко о всех (изобличен есть), в нихже ят бысть, в нихже любодействова дом израилев: сего ради отпустих и и дах ему книгу распустную в руце его. Обаче не убояся преступница иудеа (сестра его), но иде и соблудила есть и та:</p>
<p>9 и бысть ни во что блуд ея, и оскверни землю, и соблудила есть с каменем и со древом.</p>
<p>10 И во всех сих не обратися ко мне преступница сестра ея иудеа от всего сердца своего, но во лжи, рече Господь.</p>
<p>11 И рече Господь ко мне: оправда душу свою отступница израиль, паче преступницы иудеи:</p>
<p>12 иди, и прочти словеса та к северу, и речеши: обратися ко мне, доме израилев, рече Господь: и не утвержду лица моего на вас, яко милостив аз есмь, рече Господь, и не прогневаюся на вы во веки.</p>
<p>13 Обаче веждь беззаконие твое, яко в Господа Бога твоего преступила еси, и расточила еси пути твоя чуждим под всяким древом листвяным, гласа же моего не послушала еси, рече Господь.</p>
<p>14 Обратитеся, сынове отступившии, глаголет Господь: яко аз возобладаю вами и поиму вы единаго от града и двух от племене, и введу вас в сион</p>
<p>15 и дам вам пастыри по сердцу моему, и упасут вас разумом и учением.</p>
<p>16 И будет, егда умножитеся и возрастете на земли, глаголет Господь, во дни оны не рекут ктому: кивот завета святаго израилева: не взыдет на сердце, ни воспомянется, ниже посетится, ниже сотворится ктому.</p>
<p>17 Во дни оны нарекут Иерусалима престол Господень, и соберутся к нему вси языцы во имя Господне во Иерусалим, и не пойдут ктому вслед похотей сердца своего злейшаго.</p>
<p>18 Во днех тех приидет дом иудин ко дому израилеву, и пойдут вкупе от земли северныя и от всех стран к земли, юже дах в наследие отцем их.</p>
<p>19 Аз же рех: да будет, Господи, яко положу тя в чада и дам тебе землю избранную, достояние Бога вседержителя языков: и рекох: Отцем наречете мя и от мене не отвратитеся.</p>
<p>20 Обаче якоже отвергается жена сожителя своего, тако отвержеся от мене дом израилев, рече Господь.</p>
<p>21 Глас из устен слышан бысть плача и моления сынов израилевых, яко беззаконноваша в путех своих, забыша Господа Бога святаго своего.</p>
<p>22 Возвратитеся, сынове возвращаюшиися, и изцелю сокрушения ваша. Се, рабы мы будем тебе, ты бо еси Господь Бог наш.</p>
<p>23 Истинно лживи быша холми и множество гор, токмо Господем Богом нашим спасение израилево.</p>
<p>24 Студ же пояде труды отец наших, от юности нашея, овцы их и телцы их, и сыны их и дщери их.</p>
<p>25 Уснухом в постыдении нашем, и покры нас безчестие наше, яко Господу Богу нашему согрешихом, мы и отцы наши, от юности нашея даже до сего дне, и не послушахом гласа Господа Бога нашего.</p>
<h4>4</h4>
<p>1 Аще обратишися, израилю, глаголет Господь, ко мне обратися: и аще отимеши мерзости твоя от уст твоих, и от лица моего убоишися,</p>
<p>2 и кленешися, живет Господь, во истине и в суде и в правде, и благословят в нем языцы и в нем восхвалят Бога во Иерусалиме.</p>
<p>3 Сия бо глаголет Господь мужем иудиным и обитателем Иерусалимлим: поновите себе поля и не сейте на тернии:</p>
<p>4 обрежитеся Богу вашему и обрежите жестосердие ваше, мужие иудины и обитающии во Иерусалиме, да не изыдет яко огнь ярость моя, и возгорится, и не будет угашаяй, ради лукавства начинаний ваших.</p>
<p>5 Возвестите во иудеи, и да услышится во Иерусалиме: глаголите, воспойте трубою на земли, возопийте зело и рцыте: соберитеся, и внидем во грады тверды.</p>
<p>6 Воздвигше (знамение) бежите в сион, потщитеся, не стойте, яко злая аз навожду от севера и сотрение велико.</p>
<p>7 Взыде лев от ложа своего, и погубляяй языки воздвижеся и изыде от места своего, да положит землю твою в пустыню, и гради твои разорятся, оставшии без обитателей.</p>
<p>8 О сих препояшитеся во вретища и плачите и рыдайте, яко не отвратися гнев ярости Господни от вас.</p>
<p>9 И будет в день той, глаголет Господь, погибнет сердце царево и сердце началников, и священницы ужаснутся, и пророцы удивятся.</p>
<p>10 И рекох: о, Владыко Господи, еда обольстил еси люди сия и Иерусалима, рекий: мир будет вам? и се, пройде мечь даже до души их.</p>
<p>11 Во время оно речется людем сим и Иерусалиму: дух заблуждения в пустыни, путь дщере людий моих, не ко очищению, ниже во святое:</p>
<p>12 дух исполнения от сих приидет мне, и ныне аз возглаголю суды моя к ним.</p>
<p>13 Се, яко облак взыдет, и яко вихрь колесницы его, быстрее орлов кони его: горе нам, яко бедствуем.</p>
<p>14 Омый от лукавства сердце твое, Иерусалиме, да спасешися: доколе будут в тебе помышления бед твоих?</p>
<p>15 Глас бо возвещающаго от дана приидет, и слышана будет болезнь от горы ефремли.</p>
<p>16 Рцыте языком: се, приидоша: возвестите во Иерусалиме: полцы идут от земли дальния и даша на грады иудины глас свой,</p>
<p>17 аки стражы селнии быша над ним окрест: яко пренебрегл мя еси, глаголет Господь.</p>
<p>18 Пути твоя и начинания твоя сотвориша тебе сия: сие лукавство твое, понеже горько, яко прикоснуся сердцу твоему.</p>
<p>19 Чрево мое, чрево мое болит мне, и чувства сердца моего, смущается душа моя, терзается сердце мое: не умолчу, яко глас трубы услышала душа моя, вопль рати и беды:</p>
<p>20 сотрение (на сотрение) призывается, понеже опустела вся земля, внезапу опусте жилище мое, расторгошася кожы моя.</p>
<p>21 Доколе зрети имам бежащих, слышащь гласы трубныя?</p>
<p>22 Понеже вождеве людий моих мене не познаша: сынове буии суть и безумни, мудри суть, еже творити злая, благо же творити не познаша.</p>
<p>23 Воззрех на землю, и се, ничтоже, и на небо, и не бе света его.</p>
<p>24 Видех горы, и трепетаху, и вси холми возмутишася.</p>
<p>25 Воззрех, и се, не бе человека, и вся птицы небесныя ужасахуся.</p>
<p>26 Видех, и се, кармил пуст, и вси гради сожжени огнем от лица Господня, и от лица гнева ярости его погибоша.</p>
<p>27 Сия глаголет Господь: пуста будет вся земля, скончания же не сотворю.</p>
<p>28 О сих да плачет земля, и да помрачится небо свыше: понеже глаголах, и не раскаюся: устремихся и не отвращуся от него.</p>
<p>29 От гласа яздящих и напряженна лука побеже всяка страна: внидоша в разселины и в дубравы сокрышася и на камение взыдоша: вси гради оставлени суть, не обитает в них человек.</p>
<p>30 Ты же, запустелая, что сотвориши? аще облечешися во багряницу и украсишися монисты златыми, аще намажеши стивием очи твои, всуе украшение твое: отринуша тя любовницы твои, души твоея ищут.</p>
<p>31 Глас бо яко родящия слышах стенания твоего: аки первородящия глас дщере сиони истает, и опустит руце свои: горе мне, яко изчезает душа моя над убиенными.</p>
<h4>5</h4>
<p>1 Обыдите пути Иерусалимския и воззрите, и познайте и поищите на стогнах его, аще обрящете мужа творящаго суд и ищуща веры: и милосерд буду ему, глаголет Господь.</p>
<p>2 Живет Господь, глаголют, сего ради не во лжах ли кленутся?</p>
<p>3 Господи, очи твои (зрят) на веру: бил еси их, и не поболеша, сокрушил еси их, и не восхотеша прияти наказания: ожесточиша лица своя паче камене и не хотеша обратитися.</p>
<p>4 Аз же рех: негли убози суть (и буии), того ради не возмогоша, яко не уведаша пути Господня и суда Бога своего.</p>
<p>5 Пойду ко державным и возглаголю им, тии бо познаша путь Господень и суд Бога своего. И се, единодушно сии сокрушиша иго, расторгоша узы.</p>
<p>6 Сего ради порази их лев от дубравы, и волк даже до домов погуби их, и рысь бдяше над градами их: вси исходящии от них будут яти, яко умножиша нечестия своя, укрепишася во отвращениих своих.</p>
<p>7 О чем от сих милосерд буду тебе? сынове твои оставиша мя и кляшася теми, иже не суть бози: насытих их, и прелюбодействоваша и в домех блудниц обиташа,</p>
<p>8 кони женонеистовни сотворишася, кийждо ко жене искренняго своего ржаше.</p>
<p>9 Еда о сих не посещу? рече Господь: или языку сицевому не мстит душа моя?</p>
<p>10 Взыдите на стены его и разорите, окончания же не сотворите: оставите подпоры его, яко Господни суть.</p>
<p>11 Преступлением бо преступил есть на мя дом израилев и дом иудин глаголет Господь.</p>
<p>12 Солгаша Господу своему и рекоша: не суть сия, ниже приидут на нас злая и меча и глада не узрим:</p>
<p>13 пророцы наши быша на ветр, и слово Господне не бе в них, тако будет им.</p>
<p>14 Сего ради тако глаголет Господь сил: занеже глаголали есте слово сие, се, аз даю словеса моя во уста твоя огнь, и люди сия древа, и пояст их.</p>
<p>15 Се, аз наведу на вас язык издалеча, доме израилев, рече Господь, язык сильный, язык старый, егоже языка не увеси, (ни уразумееши, что глаголет):</p>
<p>16 тул его яко гроб отверст, вси крепцыи и поядят жатву вашу</p>
<p>17 и хлебы вашя, и поядят сынов ваших и дщерей ваших, и снедят овец ваших и телцев ваших, и поядят винограды вашя и смокви вашя и масличия ваша, и сокрушат грады вашя твердыя, на нихже вы уповасте, мечем.</p>
<p>18 Обаче во днех онех, глаголет Господь Бог твой, не сотворю вас во истребление.</p>
<p>19 И будет, егда речете: почто сотвори Господь Бог наш нам сия вся? И речеши к ним: яко остависте мя и послужисте богом чуждим в земли вашей, тако послужите богом чуждим в земли не вашей.</p>
<p>20 Возвестите сия дому иаковлю и слышано сотворите в дому иудине (рекуще):</p>
<p>21 слышите сия, людие буии и не имущии сердца, иже, имеюще очи, не видите, и ушы, и не слышите:</p>
<p>22 мене ли не убоитеся? рече Господь: или от лица моего не устыдитеся? иже положих песок предел морю, заповедь вечну, и не превзыдет его, и возмутится и не возможет: и возшумят волны его, и не прейдут того.</p>
<p>23 Людем же сим бысть сердце непослушно и непокориво, и уклонишася и поидоша,</p>
<p>24 и не рекоша в сердцы своем: убоимся Господа Бога нашего, дающаго нам дождь ранний и поздный во время исполнения повеления жатвы и хранящаго нам.</p>
<p>25 Беззакония наша уклониша сия, и греси наши отринуша благая от нас.</p>
<p>26 Яко обретошася в людех моих нечестивии, и сети поставиша, еже погубити мужы, и уловиша.</p>
<p>27 Аки клетка поставлена полна птиц, тако домы их полни лести: сего ради возвеличишася и обогатишася:</p>
<p>28 утыша и утолстеша и преступиша словеса моя злейшии: прю вдовицы не судиша, суда сира не управиша и суда убогим не судиша.</p>
<p>29 Еда сих ради не посещу? рече Господь: или языку сицевому не отмстит душа моя?</p>
<p>30 Ужас и страшная содеяшася на земли:</p>
<p>31 пророцы пророчествоваша неправедная, и священницы восплескаша руками своими, и людие мои возлюбиша таковая. И что сотворите в последняя сих?</p>
<h4>6</h4>
<p>1 Укрепитеся, сынове вениаминовы, посреде Иерусалима, и в фекуи вострубите трубою, и над вефахармом воздвигните хоругвь: яко злая произникоша от севера, и сотрение велико бывает:</p>
<p>2 и отимется высота твоя, дщи сионя.</p>
<p>3 К ней приидут пастырие и стада их, и поставят на ней кущы окрест, и упасут кийждо рукою своею.</p>
<p>4 Уготовитеся на ню на крань, востаните и взыдем на ню о полудни: горе нам, яко уклонися день, яко изчезают сени дневныя.</p>
<p>5 Востаните и взыдем на ню нощию и расточим основания ея.</p>
<p>6 Яко сия глаголет Господь сил: посецы древа его, излий на Иерусалим силу: о, граде лживый, всякое насильство в немъ!</p>
<p>7 Якоже студену творит кладязь воду свою, тако студену творит ю злоба ея: нечестие и пакости услышатся в нем над лицем его всегда.</p>
<p>8 Немощию и язвою накажешися, Иерусалиме: да не отступит душа моя от тебе, да не сотворю тя непроходну, землю необитанну.</p>
<p>9 Яко сия глаголет Господь сил: обирайте, обирайте, аки виноград, останки израилевы, обратитеся аки обиратель на кошницу свою.</p>
<p>10 Кому возглаголю и (кому) засвидетельствую, и услышит? се, необрезана ушеса их, и слышати не возмогут: се, слово Господне бысть к ним в поношение, и не восприимут того.</p>
<p>11 И ярость мою исполних, и терпех, и не скончах их: излию на младенцы отвне и на собрание юнош вкупе: муж бо и жена яти будут, старец со исполненным дний.</p>
<p>12 И прейдут домы их ко иным, поля и жены их такожде, яко простру руку мою на обитающих на земли сей, глаголет Господь.</p>
<p>13 Понеже от меншаго и даже до болшаго вси совершиша беззаконная, от священника и даже до лжепророка вси сотвориша ложная</p>
<p>14 и целяху сотрение людий моих, уничижающе и глаголюще: мир, мир: и где есть мир?</p>
<p>15 Постыдешася, яко оскудеша: и ниже аки посрамляеми постыдешася и безчестия своего не познаша: сего ради падут падением своим и во время посещения своего погибнут, рече Господь.</p>
<p>16 Сия глаголет Господь: станите на путех и видите, и вопросите о стезях Господних вечных и видите, кий есть путь благ, и ходите по нему и обрящете очищение душам вашым. И рекоша: не пойдем.</p>
<p>17 И поставих над вами стражы: слышите глас трубы. И рекоша: не послушаем.</p>
<p>18 Сего ради услышаша языцы и пасущии стада своя.</p>
<p>19 Слыши, земле: се, аз навожду на люди сия злая, плод отвращения их, яко словес моих не послушаша и закон мой отвергоша.</p>
<p>20 Вскую мне кадило от савы приносите и кинамон от земли дальния, всесожжения ваша не суть приятна, и жертвы вашя не усладиша мя.</p>
<p>21 Сего ради тако глаголет Господь: се, аз дам на люди сия болезнь, и изнемогут отцы и сынове вкупе, сосед и искренний его погибнут.</p>
<p>22 Сия глаголет Господь: се, людие грядут от севера, и язык велик востанет от конец земли,</p>
<p>23 лук и щит возмут: мучителен есть и не умилосердится: глас его, яко море шумящее: на конех и колесницах ополчится аки огнь на брань на тя, дщи сионя.</p>
<p>24 Слышахом слух его, ослабеша руце наши, скорбь объят нас, болезни яко родящия.</p>
<p>25 Не исходите на нивы и на пути не ходите, понеже мечь вражий обитает окрест.</p>
<p>26 Дщи людий моих, препояшися вретищем и посыплися пепелом, плачь возлюбленнаго сотвори тебе рыдание горько, понеже внезапу приидет запустение на вас.</p>
<p>27 Искусителя дах тя в людех искусных, и увеси мя, внегда искусити ми путь их:</p>
<p>28 вси непослушни ходящии строптиво: медь и железо, вси растлени суть.</p>
<p>29 Оскуде мех от огня, истле олово: всуе ковачь сребро кует, лукавства бо их не истаяша.</p>
<p>30 Сребро отриновено нарцыте их, яко Господь отверже их.</p>
<h4>7</h4>
<p>1 Слово, еже бысть ко иеремии от Господа, глаголющее:</p>
<p>2 стани во вратех дому Господня и проповеждь тамо слово то и глаголи: слышите слово Господне, вся иудеа, ходящии сквозе врата сия, да поклонитеся Господу:</p>
<p>3 сия глаголет Господь сил, Бог израилев: исправити пути вашя и начинания ваша, и вселю вы на месте сем.</p>
<p>4 Не надейтеся на себе во словесех лживых, понеже весьма не упользуют вас, глаголюще: храм Господень, храм Господень, храм Господень есть.</p>
<p>5 Яко аще исправляюще исправите пути ваша и умышления ваша, и творяще сотворите суд посреде мужа и посреде искренняго его,</p>
<p>6 и пришелцу и сиру и вдовице не сотворите насилия, и крове неповинныя не излиете на месте сем, и вслед богов чуждих не пойдете на зло вам,</p>
<p>7 вселю вас на месте сем, в земли, юже дах отцем вашым от века даже и до века.</p>
<p>8 Аще же вы надеетеся на словеса лживая, отюнудуже не будет вам пользы,</p>
<p>9 и крадете и убиваете, и блудствуете и кленетеся лживо, и жрете ваалу и ходите вслед богов чуждих, ихже не весте, яко во зло вам суть,</p>
<p>10 и приидосте и стасте предо мною в дому сем, в немже призвано есть имя мое, и рекли есте: удалихомся, еже не творити вся мерзости сия:</p>
<p>11 еда вертеп разбойником есть дом мой, в немже призвася имя мое тамо во очию вашею? И се, аз видех, глаголет Господь.</p>
<p>12 Сего ради идите к месту моему, еже в силоме, идеже вселих имя мое от начала, и видите, что сотворих ему лукавств ради людий моих израиля.</p>
<p>13 И ныне, понеже сотвористе вся дела сия, рече Господь, и глаголах к вам рано востающь и глаголющь, и не услышасте мене, и звах вас, и не отвещасте:</p>
<p>14 убо и аз сотворю дому сему, в немже призвано есть имя мое, на негоже вы уповасте, и месту, еже дах вам и отцем вашым, якоже сотворих силому.</p>
<p>15 И отвергу вас от лица моего, якоже отвергох всю братию вашу, все семя ефремово.</p>
<p>16 Ты же не молися о людех сих и не проси еже помилованым быти им, и не моли, ниже приступай ко мне о них, яко не услышу тя.</p>
<p>17 Еда не видиши, что сии творят во градех иудиных и на путех Иерусалимских?</p>
<p>18 Сынове их собирают дрова, и отцы их зажигают огнь, и жены их месят муку, да сотворят опресноки воинству небесному, и возлияша возлияния богом чуждим, да прогневают мя.</p>
<p>19 Мене ли тии прогневляют? глаголет Господь: еда не себе самих? да постыдятся лица их.</p>
<p>20 Сего ради тако глаголет Господь: се, гнев и ярость моя лиется на место сие и на люди, и на скоты и на всяко древо страны их и на плоды земныя, и возжжется и не угаснет.</p>
<p>21 Сия глаголет Господь сил, Бог израилев: всесожжения ваша соберите со жертвами вашими и изядите мяса:</p>
<p>22 яко не глаголах ко отцем вашым и не заповедах им в день, в оньже изведох их от земли египетския, о всесожжениих и жертвах,</p>
<p>23 но (токмо) слово сие заповедах им, рекий: услышите глас мой, и буду вам в Бога, и вы будете мне в люди, и ходите во всех путех моих, в нихже повелех вам, да благо будет вам.</p>
<p>24 И не услышаша мене, и не внят ухо их: но поидоша в похотех и стропотстве сердца своего лукаваго, и сотворишася на задняя, а не на предняя,</p>
<p>25 от дне, в оньже изыдоша отцы их от земли египетския, и даже до дне сего: и послах к вам вся рабы моя пророки, в день и рано востая и посылая:</p>
<p>26 и не услышаша мя, ни приклониша ухо свое, но ожесточиша выю свою паче отец своих.</p>
<p>27 И речеши к ним вся словеса сия, и не услышат тя, и воззовеши их, и не отвещают тебе.</p>
<p>28 И речеши к ним: сей язык, иже не послуша гласа Господа Бога своего, ни восприят наказания: погибе вера и отята есть от уст их.</p>
<p>29 Остризи главу твою и отметни, и восприими во устне рыдание, яко отверже Господь и отрину род творяй сия.</p>
<p>30 Понеже сотвориша сынове иудины лукавое во очию моею, рече Господь: поставиша мерзости своя в дому, в немже призвано есть имя мое, да осквернят его,</p>
<p>31 и создаша требище тафефу, еже есть во юдоли сына енномля, да сожигают сыны своя и дщери своя огнем, егоже не повелех им, ниже помыслих в сердцы моем:</p>
<p>32 сего ради се, дние грядут, глаголет Господь, и не рекут ктому: требище тафефово и юдоль сына енномля, но юдоль закланых: и погребутся во тафефе, занеже несть места.</p>
<p>33 И будут трупие людий сих во снедь птицам небесным и зверем земным, и не будет отгоняющаго.</p>
<p>34 И упраздню от градов иудиных и от путий Иерусалимлих глас радующихся и глас веселящихся, глас жениха и глас невесты, во опустении бо будет вся земля.</p>
<h4>8</h4>
<p>1 Во время оно, глаголет Господь, извергут кости царей иуды и кости князей его, и кости священников и кости пророков и кости обитающих во Иерусалиме из гробов их</p>
<p>2 и повергут их противу солнца и луны и противу всех звезд небесных и противу всего воинства небеснаго, ихже возлюбиша и имже служиша и вслед их ходиша, и ихже держахуся и имже поклонишася: неоплакани и непогребени будут и в пример на лицы земли будут:</p>
<p>3 яко избраша паче смерть, неже живот, и всем, иже осташа от племене сего строптиваго во всех местех, аможе изрину их рече Господь сил.</p>
<p>4 И речеши к ним: понеже сия глаголет Господь: еда падаяй не востает, или отврашаяйся не обратится?</p>
<p>5 Вскую отвратишася людие мои сии во Иерусалиме отвращением безстудным и укрепишася во произволении своем и не восхотеша обратитися?</p>
<p>6 Внимайте и слушайте: не тако ли возглаголют: несть человек творяй покаяние о гресе своем, глаголя: что сотворих? Изнеможе бежай от течения своего, аки конь утружден во ржании своем.</p>
<p>7 Еродиа на небеси позна время свое, горлица и ластовица селная, врабие сохраниша времена входов своих: людие же мои сии не познаша судеб Господних.</p>
<p>8 Како речете, яко мы мудри есмы и закон Господень с нами есть? Истинно всуе бысть трость лживая книжником.</p>
<p>9 Постыдешася премудрии, и устрашени и поимани быша, слово бо Господне отвергоша: кая мудрость есть в них?</p>
<p>10 Сего ради дам жены их иным и села их наследником, понеже от мала даже до велика вси златолюбию последуют и от пророка даже до священника вси творят лжу,</p>
<p>11 и изцеляху сотрения дщере людий моих, ко безчестию глаголюще: мир, мир. И не бе мира.</p>
<p>12 Постыждени суть, яко гнусство сотвориша и постыдением не постыдешася и посрамитися не ведеша: сего ради падут между падающими, во время посещения своего падут рече Господь.</p>
<p>13 И соберут плоды их, глаголет Господь: несть грозда на лозе, и не суть смокви на смоковницах, и листвие отпадоша: и дах им, и мимоидоша их.</p>
<p>14 Почто мы седим? совокупитеся и внидем во грады тверды и повержемся тамо, яко Господь Бог наш отрину нас и напои нас водою желчи, согрешихом бо пред ним.</p>
<p>15 Ждахом мира, и не бяху благая: времене уврачевания, и се, боязнь.</p>
<p>16 От дана слышано бысть ржание коней его, от гласа ржания яждения коней потрясеся вся земля: и приидет и пожрет землю и исполнение ея, град и обитающих в нем:</p>
<p>17 яко се, аз послю на вас змии умерщвляющыя, имже несть обаяния, и угрызут вас, рече Господь,</p>
<p>18 неизцельно со болезнию сердца вашего изчезающаго.</p>
<p>19 Се, глас вопля и дщере людий моих от земли издалеча: еда Господь несть в сионе? или Царя несть в нем? понеже прогневаша мя во изваянных своих и в суетных чуждих.</p>
<p>20 Пройде жатва, мимоиде лето, и мы несмы спасени.</p>
<p>21 Над сокрушением дщере людий моих сокрушен есмь и скорбен: во ужасе объяша мя болезни аки раждающия.</p>
<p>22 Или ритины несть в галааде? или врача несть тамо? чесо ради несть изцелена рана дщере людий моих?</p>
<h4>9</h4>
<p>1 Кто даст главе моей воду и очесем моим источник слез? и плачуся день и нощь о побиенных дщере людий моих.</p>
<p>2 Кто даст мне в пустыни виталище последнее? и оставлю люди моя и отиду от них: понеже вси любодействуют, соборище преступников.</p>
<p>3 И налякоша язык свой яко лук: лжа и неверство укрепишася на земли, ибо от злых во злая произыдоша и мене не познаша, рече Господь.</p>
<p>4 Кийждо от искренняго своего да стрежется, и на братию свою не уповайте, ибо всяк брат запинанием запнет, и всяк друг льстивно наскочит.</p>
<p>5 Кийждо другу своему посмеется, истины не возглаголют: научиша язык свой глаголати лжу, неправдоваша и не восхотеша обратитися.</p>
<p>6 Лихва на лихву и лесть на лесть: не восхотеша уведети мене, рече Господь.</p>
<p>7 Сего ради тако глаголет Господь сил: се, аз разжегу их и искушу их: что бо ино сотворю от лица лукавства дщери людий моих?</p>
<p>8 Стрела уязвляющая язык их, льстивии глаголы уст их: приятелю своему глаголет мирная, внутрь же себе имеет вражду.</p>
<p>9 Еда на сих не посещу? рече Господь: или людем таковым не отмстит душа моя?</p>
<p>10 На горах восприимите плачь и тужение и на стезях пустыни рыдание, яко оскудеша, за еже не быти человеком преходящым: не слышаша гласа обитания от птиц небесных и даже до скотов, ужасошася, отидоша.</p>
<p>11 И дам Иерусалим в преселение и в жилище змием и грады иудины положу в разорение, яко не будет обитающаго.</p>
<p>12 Кто муж премудр, и уразумеет сие? и к немуже слово уст Господних, да возвестит вам, чесо ради погибе земля, сожжена есть яко пустыня, еяже никтоже проходит?</p>
<p>13 И рече Господь ко мне: понеже оставиша закон мой, егоже дах пред лицем их, и не послушаша гласа моего и не ходиша по нему,</p>
<p>14 но поидоша по изволению сердца своего лукаваго и вслед идолов, имже научиша их отцы их:</p>
<p>15 сего ради тако глаголет Господь сил, Бог израилев: се, аз напитаю люди сия теснотами и в питие дам им воду желчную,</p>
<p>16 и расточу их во языки, ихже не знаша тии и отцы их, и послю на них мечь, дондеже истлятся.</p>
<p>17 Сия рече Господь сил: призовите плачевниц, и да приидут, и ко женам премудрым послите, и да вещают</p>
<p>18 и да приимут над вами плачь, и да изведут очи ваши слезы, и вежди ваши да излиют воду:</p>
<p>19 зане глас плача слышан бысть во сионе: како бедни быхом, постыждени зело, яко оставихом землю и отринухом жилища наша?</p>
<p>20 Темже слышите, жены, слово Господне, и приимите ушима вашима словеса уст его, и научите дщери вашя рыданию, и каяждо искреннюю свою плачу:</p>
<p>21 понеже взыде смерть сквозе окна ваша и вниде в землю вашу погубити отрочата отвне и юношы от стогн.</p>
<p>22 (Глаголи:) сия рече Господь: и будут мертвии человецы в пример на лицы поля земли вашея, яко сено созади жнущаго, и не будет собирающаго.</p>
<p>23 Тако глаголет Господь: да не хвалится мудрый мудростию своею, и да не хвалится крепкий крепостию своею, и да не хвалится богатый богатством своим:</p>
<p>24 но о сем да хвалится хваляйся, еже разумети и знати, яко аз есмь Господь творяй милость и суд и правду на земли, яко в сих воля моя, глаголет Господь.</p>
<p>25 Се, дние грядут, глаголет Господь, и посещу на всех, иже обрезаную имут плоть свою:</p>
<p>26 на египет и на идумею, и на едом и на сыны аммони, и на сыны моавли и на всякаго остризающаго власы по лицу своему, обитающыя в пустыни, яко вси языцы необрезани плотию, весь же дом израилев необрезани суть сердцы своими.</p>
<h4>10</h4>
<p>1 Слышите слово Господне, еже глагола Господь на вас, доме израилев.</p>
<p>2 Сия глаголет Господь: по путем языков не учитеся и от знамений небесных не страшитеся, яко их боятся языцы.</p>
<p>3 Понеже законы языков суетни суть: древо есть от леса изсеченое, дело тектонское и слияние:</p>
<p>4 сребром и златом украшена суть, и млатами и гвоздьми утвердиша я, да не движутся:</p>
<p>5 сребро изваяно есть, не глаголют, носими носятся, понеже ходити не возмогут: не убойтеся их, яко не сотворят зла, и блага несть в них.</p>
<p>6 Несть подобен тебе, Господи: велик еси ты и велико имя твое в крепости.</p>
<p>7 Кто не убоится тебе, о, Царю языковъ! твоя бо честь между всеми премудрыми языков, и во всех царствах их ни един есть подобен тебе.</p>
<p>8 Купно буии и безумнии суть, учение суетных их древо есть:</p>
<p>9 сребро извито от фарсиса приходит, злато от офаза, и рука златарей, дела вся художников: в синету и багряницу одеют их, дела умоделников вся сия.</p>
<p>10 Господь же Бог истинен есть, той Бог живый и Царь вечный, от гнева его подвигнется земля, и не стерпят языцы прещения его.</p>
<p>11 Тако рцыте им: бози, иже небесе и земли не сотвориша, да погибнут от земли и от сих, иже под небесем суть.</p>
<p>12 Господь сотворивый землю во крепости своей, устроивый вселенную в премудрости своей, и разумом своим простре небо.</p>
<p>13 Ко гласу своему дает множество вод на небеси: и возведе облаки от последних земли, блистания в дождь сотвори и изведе ветр от сокровищ своих.</p>
<p>14 Буй сотворися всяк человек от ума (своего), постыдеся всяк златоделник во изваяниих своих, яко ложная слия, несть духа в них:</p>
<p>15 суетна суть дела, смеху достойна, во время посещения своего погибнут.</p>
<p>16 Несть сицевая часть иакову, яко создавый вся той есть, и израиль жезл достояния его, Господь сил имя ему.</p>
<p>17 Собра отвне имение, обитающее во избранных,</p>
<p>18 понеже тако глаголет Господь: се, аз отвергу обитатели земли сея в скорби и смущу их, яко да обрящется язва твоя.</p>
<p>19 Горе во сокрушении твоем, болезненна язва твоя: аз же рех: воистинну сия болезнь моя (есть) и объят мя, жилище мое опусте, погибе:</p>
<p>20 скиния моя опусте, погибе, и вся кожи моя растерзашася: сынов моих и овец моих несть, несть ктому места скинии моей, места кожам моим:</p>
<p>21 понеже обуяша пастырие и Господа не взыскаша, сего ради не уразуме все стадо и расточено бысть.</p>
<p>22 Глас слышания, се, грядет и трус велий от земли северныя, да положит грады иудины в запустение и во обитание змием.</p>
<p>23 Вем, Господи, яко несть человеку путь его, ниже муж пойдет и исправит шествие свое.</p>
<p>24 Накажи нас, Господи, обаче в суде, а не в ярости, да не умаленых нас сотвориши.</p>
<p>25 Излий гнев твой на языки не знающыя тя и на племена, яже имене твоего не призваша, яко поядоша иакова и потребиша его и пажить его опустошиша.</p>
<h4>11</h4>
<p>1 Слово еже бысть от Господа ко иеремии, глаголющее:</p>
<p>2 слышите словеса завета сего и глаголите ко мужем иудиным и ко обитателем Иерусалимским,</p>
<p>3 и речеши к ним: сия глаголет Господь Бог израилев: проклят муж, иже не послушает словес завета сего,</p>
<p>4 егоже заповедах отцем вашым в день, в оньже изведох их от земли египетския, от пещи железныя, глаголя: услышите глас мой и сотворите вся, елика заповедаю вам, и будете мне в люди, и аз буду вам в Бога:</p>
<p>5 да утвержду клятву мою, еюже кляхся отцем вашым, еже дати им землю точащую млеко и мед, якоже есть день сей. И отвещах и рекох: буди, Господи.</p>
<p>6 И рече Господь ко мне: прочти вся словеса сия во градех иудиных и вне Иерусалима, рекий: слышите словеса завета сего и сотворите та:</p>
<p>7 яко свидетелствуя засвидетелствовах отцем вашым в день, в оньже изведох их от земли египетския, даже до дне сего, заутра востая засвидетелствовах глаголя: слышите глас мой.</p>
<p>8 И не слышаша, ни приклониша уха своего, но идоша кийждо в стропотстве сердца своего злаго: и наведох на них вся словеса завета сего, егоже заповедах да сотворят, и не сотвориша.</p>
<p>9 И рече Господь ко мне: обретено есть совещание (на зло) в мужех иудиных и во обитающих во Иерусалиме:</p>
<p>10 возвратишася ко беззаконием первым отец своих, иже не хотеша слышати словес моих, и се, тии поидоша по бозех чуждих, да служат им: и разори дом израилев и дом иудин завет мой, егоже завещах со отцы их.</p>
<p>11 Сего ради сия глаголет Господь: се, аз наведу на них злая, от нихже изыти не возмогут, и возопиют ко мне, и не услышу их:</p>
<p>12 и пойдут грады иудины и обитателе Иерусалима и возопиют ко богом, имже тии кадят, иже не спасут их во время скорбей их.</p>
<p>13 По числу бо градов твоих беху бози твои, иудо, и по числу путий Иерусалимских постависте олтари студныя, олтари на каждение ваалу.</p>
<p>14 Ты же не молися о людех сих и не проси о них в мольбе и молитве: не услышу бо во время вопля их ко мне и во время озлобления их.</p>
<p>15 Почто возлюбленная в дому моем сотвори мерзости (многи)? еда обеты и мяса святая отимут от тебе лукавства твоя, или сими избежиши?</p>
<p>16 Маслину благосенну, красну зраком нарече Господь имя твое, ко гласу обрезания ея: разгореся огнь в ней, велика скорбь на тебе, непотребны быша ветви ея.</p>
<p>17 И Господь сил, иже насади тебе, глаголал есть на тя зло за злая дому израилева и дому иудина, елика сотвориша себе ко прогневанию мене кадяще ваалу.</p>
<p>18 Господи, скажи ми, и уразумею: тогда видех начинания их.</p>
<p>19 Аз же, яко агня незлобиво ведомо на заколение, не разумех, яко на мя помыслиша помысл лукавый, глаголюще: приидите и вложим древо во хлеб его и истребим его от земли живущих, и имя его да не помянется ктому.</p>
<p>20 Господь саваоф, судяй праведно, испытуяй сердца и утробы, да вижду мщение твое на них, яко к тебе открых оправдание мое.</p>
<p>21 Сего ради сия глаголет Господь на мужы анафофски ищущыя души моея, глаголющыя: да не пророчествуеши о имени Господни, аще ли же ни, умреши в руках наших.</p>
<p>22 Сего ради сия глаголет Господь сил: се, аз посещу на них: юноши их мечем умрут, и сынове их и дщери их скончаются гладом,</p>
<p>23 и останка не будет от них, наведу бо злая на живущыя во анафофе в лето посещения их.</p>
<h4>12</h4>
<p>1 Праведен еси, Господи, яко отвещаю к тебе: обаче судбы возглаголю к тебе: что, яко путь нечестивых спеется, угобзишася вси творящии беззакония?</p>
<p>2 Насадил еси их, и укоренишася, чада сотвориша и сотвориша плод: близ еси ты уст их, далече же от утроб их.</p>
<p>3 И ты, Господи, разумееши мя, видел мя еси и искусил еси сердце мое пред тобою: собери их яко овцы на заколение и очисти их в день заколения их.</p>
<p>4 Доколе плакати имать земля, и трава вся селная изсхнет от злобы живущих на ней? Погибоша скоти и птицы, яко рекоша: не узрит Бог путий наших.</p>
<p>5 Нозе твои текут и разслабляют тя: како уготовишися с коньми? и в земли мира твоего уповал еси, како сотвориши в шуме иорданстем?</p>
<p>6 Понеже и братия твоя и дом отца твоего, и сии отвергошася тебе и тии возопиша, созади тебе собрашася: не веруй им, егда глаголати будут тебе благая.</p>
<p>7 Оставих дом мой, оставих достояние мое, дах возлюбленную душу мою в руки врагов ея:</p>
<p>8 бысть мне достояние мое яко лев в дубраве, даде противу мене глас свой: сего ради возненавидех е.</p>
<p>9 Не вертеп ли иенин достояние мое мне, или пещера окрест его? Идите, соберите вся звери селныя, и да приидут снести е.</p>
<p>10 Пастырие мнози растлиша виноград мой, оскверниша часть мою, даша часть желаемую мою в пустыню непроходную,</p>
<p>11 положиша в потребление пагубы: мене ради разорением разорена есть вся земля, яко ни един есть, иже размышляет сердцем.</p>
<p>12 Во всякий путь пустыни приидоша опустошающии, яко мечь Господень пояст от края земли даже до края ея: несть мира всяцей плоти.</p>
<p>13 Посеясте пшеницу, а терние пожасте: достояния их не полезна будут им: постыдитеся стыдением от похваления вашего, от поношения пред Господем.</p>
<p>14 Яко сия глаголет Господь о всех соседех лукавых, прикасающихся наследию моему, еже разделих людем моим израилю: се, аз исторгну их от земли их и дом иудин извергну от среды их:</p>
<p>15 и будет, егда исторгну их, обращуся и помилую их, и вселю их когождо в достояние свое и когождо в землю свою:</p>
<p>16 и будет, аще учащеся научатся путем людий моих, еже клятися именем моим, жив Господь, якоже научиша людий моих клятися ваалом, и созиждутся посреде людий моих:</p>
<p>17 аще же не послушают, исторгну язык оный исторганием и погублением, рече Господь.</p>
<h4>13</h4>
<p>1 Сия глаголет Господь ко мне: иди и стяжи себе чресленик льняный и препояши того на чреслех твоих, и в воду да не внесеши того.</p>
<p>2 И стяжах чресленик по словеси Господню и обложих окрест чресл моих.</p>
<p>3 И бысть слово Господне ко мне вторицею, рекущее:</p>
<p>4 возми чресленик, егоже стяжал еси, иже есть окрест чресл твоих, и востани и иди ко евфрату, и скрый того тамо во разселине каменне.</p>
<p>5 И идох и скрых того во евфрате, якоже заповеда мне Господь.</p>
<p>6 И бысть по днех мнозех, и рече Господь ко мне: востани и иди ко евфрату, и возми оттуду чресленик, егоже заповедах тебе скрыти тамо.</p>
<p>7 И идох ко евфрату и раскопах, и взях чресленик от места, идеже скрых его, и се, изгнил бе (чресленик), яко ни на чтоже быти потребну ему.</p>
<p>8 И бысть слово Господне ко мне, рекущее: сия глаголет Господь:</p>
<p>9 тако согнити сотворю гордыню иудину и гордыню Иерусалимлю, многую гордыню сию людий сих строптивых,</p>
<p>10 иже не хотят послушати словес моих, ходящих во строптивстве сердца своего и шедших вслед богов чуждих, да служат им и да покланяются им: и будут якоже чресленик той, иже ни к чему потребен.</p>
<p>11 Зане, якоже придержится чресленик ко чреслом мужа, тако прилепих мне (весь) дом израилев и весь дом иудин, рече Господь: да будут мне в люди имениты, и в хвалу и в славу, и не послушаша мене.</p>
<p>12 И речеши к людем сим словеса сия: тако рече Господь Бог израилев: всяк мех исполнится вина. И будет, аще рекут к тебе: еда ведяще не увемы, яко всяк мех исполнится вина?</p>
<p>13 и речеши к ним: сия глаголет Господь: се, аз исполню всех обитателей земли сея, и царей их седящих от колена давидова на престоле их, и священники и пророки, и иуду и всех обитающих во Иерусалиме пиянством,</p>
<p>14 и расточу их, мужа и брата его, и отцы их и сыны их вкупе: не пожелаю, рече Господь, не пощажу, и не умилосердюся, еже не погубити их.</p>
<p>15 Слышите и внемлите, и не возноситеся, яко Господь глаголал есть.</p>
<p>16 Дадите Господу Богу вашему славу прежде даже не смеркнется и прежде даже не преткнутся нозе ваши ко горам темным: и пождете света, и тамо сень смертная, и положени будут во мрак.</p>
<p>17 Аще же не послушаете, в тайне восплачется душа ваша от лица гордыни и плачя восплачет, и изведут очи ваши слезы, яко сотрено есть стадо Господне.</p>
<p>18 Рцыте царю и владыкам: смиритеся, сядите, яко взятся от главы вашея венец славы вашея.</p>
<p>19 Грады южнии затворени суть, и несть отверзаяй: преведен есть весь иуда, совершиша преселение совершенное.</p>
<p>20 Воздвигни очи твои, Иерусалиме, и виждь приходящыя от севера: где стадо даное тебе, овцы славы твоея?</p>
<p>21 Что речеши, егда посетят тя? и ты научил еси их на тя учением в началство: еда не оымут тя болезни яко жену родящую?</p>
<p>22 Аще же речеши в сердцы твоем: почто приидоша ми сия? за множество беззакония твоего откровена суть задняя твоя, да обруганы будут стопы твоя.</p>
<p>23 Аще пременит ефиоплянин кожу свою, и рысь пестроты своя, и вы можете благотворити научившеся злу.</p>
<p>24 И развею их, яко стеблие носимое ветром в пустыню.</p>
<p>25 Сей жребий твой и часть непокорства твоего на мя, глаголет Господь, яко забыл еси мя и надеялся на лжу:</p>
<p>26 темже и аз обнажу бедры твоя противу лица твоего, и явится срамота твоя</p>
<p>27 и прелюбодейство твое, и ржание твое и отчуждение блуда твоего: на горах и на селех видех мерзости твоя. Горе тебе, Иерусалиме, яко не очистился еси, последуя мне. Доколе еще?</p>
<h4>14</h4>
<p>1 И бысть слово Господне ко иеремии о бездождии.</p>
<p>2 Рыдала иудеа, и врата ея разрушишася, и отемнишася на земли, и вопль Иерусалима взыде.</p>
<p>3 И вельможи его послаша менших своих к воде: приидоша на кладязи и не обретоша воды, и отнесоша сосуды своя тщы: постыждени суть и посрамлени, и покрыша главы своя.</p>
<p>4 И дела земли оскудеша, яко не бяше дождя на землю: постыждени суть земледелцы, покрыша главы своя.</p>
<p>5 И еленицы на ниве родиша и оставиша, яко не бе травы.</p>
<p>6 Онагри сташа на камениих, браша в себе ветр яко змиеве, оскудеша очи их, яко не бе травы.</p>
<p>7 Беззакония наша противусташа нам: Господи, сотвори нам ради имене твоего, яко мнози греси наши пред тобою, тебе согрешихом.</p>
<p>8 Ожидание израилево, Господи, спасителю наш во время скорби! вскую яко пришлец еси на земли и яко путник укланяющься во виталище?</p>
<p>9 Еда будеши якоже человек спяй, или аки муж не могий спасти? ты же в нас еси, Господи, и имя твое призвано бысть на нас, не забуди нас.</p>
<p>10 Сия глаголет Господь людем сим: возлюбиша подвизати нозе свои и не упокоишася, и Бог не благопоспеши в них, ныне воспомянет беззакония их и посетит грехи их.</p>
<p>11 И рече Господь ко мне: не молися о людех сих во благо:</p>
<p>12 егда поститися будут, не услышу прошения их, и аще принесут всесожжения и жертвы, не благоволю в них: яко мечем и гладом и мором аз скончаю их.</p>
<p>13 И рекох: сый Господи Боже, се, пророцы их прорицают и глаголют: не узрите меча, и глад не будет вам, но истину и мир дам на земли и на месте сем.</p>
<p>14 И рече Господь ко мне: лживо пророцы прорицают во имя мое, не послах их, ни заповедах им, ни глаголал есмь к ним: понеже видения лжива и гадания и волшебства и произволы сердца своего тии прорицают вам.</p>
<p>15 Сего ради сия глаголет Господь о пророцех, иже пророчествуют во имя мое ложная, и аз не послах их, иже глаголют: мечь и глад не будет на земли сей: смертию лютою умрут и гладом скончаются пророцы тии.</p>
<p>16 И людие, имже тии пророчествуют, будут извержени на путех Иерусалима от лица меча и глада, и не будет погребаяй их, и жены их и сынове их и дщери их, и излию на них злая их.</p>
<p>17 И речеши к ним слово сие: да изведут очи ваши слезы день и нощь, и да не престанут, яко сотрением великим сотрена (дева) дщерь людий моих и язвою злою зело.</p>
<p>18 Аще изыду на поле, и се, заклани мечем: и аще вниду во град, и се, истаявшии гладом: яко пророк и священник отидоша в землю, еяже не ведяху.</p>
<p>19 Еда отмещущь отвергл еси иуду, и от сиона отступи душа твоя? вскую поразил еси нас, и несть нам изцеления? ждахом мира, и не бяху благая: времене уврачевания, и се, боязнь.</p>
<p>20 Познахом, Господи, грехи нашя, беззакония отец наших, яко согрешихом пред тобою.</p>
<p>21 Престани ради имене твоего, не погуби престола славы твоея: воспомяни, не разори завета твоего иже с нами.</p>
<p>22 Еда есть во изваянных языческих, иже дождит? или небеса могут дати влагу свою? не ты ли еси, Господи Боже наш? и пождем тебе, Господи, ты бо сотворил еси вся сия.</p>
<h4>15</h4>
<p>1 И рече Господь ко мне: аще станут моисей и самуил пред лицем моим, несть душа моя к людем сим: изрини тех (от лица моего), и да изыдут.</p>
<p>2 И будет, аще рекут к тебе: камо изыдем? и речеши к ним: сия глаголет Господь: иже ко смерти, ко смерти: и иже к мечу, к мечу: и иже ко гладу, ко гладу: и иже ко пленению, ко пленению.</p>
<p>3 И отмщу имъчетырьми образы, рече Господь: мечь на заклание, и пси на растерзание, и птицы небесе и зверие земли на пожрения и расхищение.</p>
<p>4 И предам их во утеснение всем царствам земным, ради манассии сына езекиина царя иудина за вся, яже сотвори во Иерусалиме.</p>
<p>5 Кто умилосердится к тебе, Иерусалиме? и кто поскорбит о тебе, или кто пойдет молити о мире тебе?</p>
<p>6 Ты оставил мя еси, рече Господь, вспять пошел еси: и простру руку мою на тя и убию тя, и ктому не пощажу их</p>
<p>7 и расточу их расточением во вратех людий моих: обезчадеша, погубиша людий моих злобами своими, и не обратишася.</p>
<p>8 Умножишася вдовицы их паче песка морскаго: наведох на матерь юношы, бедность о полудни, навергох на ню внезапу страх и трепет.</p>
<p>9 Праздна бысть родившая седмь, оскуде душа ея, зайде ей солнце еще среде полудне, постыждена бысть и укорена: прочыя их в мечь дам пред враги их, рече Господь.</p>
<p>10 Горе мне, мати (моя), вскую мя родила еси мужа прителнаго и судимаго по всей земли? не заях, ниже заят у мене кто: сила моя оскуде от кленущих мя, (рече Господь).</p>
<p>11 Буди, Владыко, исправляющым им: аще не притекох ко тебе во время озлобления их и во время скорби их, во благая на врага.</p>
<p>12 Еда познается железо? и одеяние медяно крепость твоя.</p>
<p>13 И сокровища твоя в расхищение дам, измену за вся грехи твоя, и во всех пределех твоих:</p>
<p>14 и порабощу тя окрест врагом твоим, в земли, еяже не веси: яко огнь возжжеся от ярости моея, на вас горети будет.</p>
<p>15 Ты веси, Господи, воспомяни мя и посети мя и защити мя от гонящих мя, не в долготерпение твое восприими мя: веждь, яко приях тебе ради поношение от отвергающих словеса твоя:</p>
<p>16 скончай их, и будет слово твое мне в радость и во веселие сердца моего, яко призвано есть имя твое на мне, Господи Боже сил.</p>
<p>17 Не седох в сонме их играющих, но бояхся от лица руки твоея: на едине седях, яко горести исполнихся.</p>
<p>18 Вскую оскорбляющии мя возмогают на мя? язва моя тверда, откуду изцелюся? бысть мне яко вода лживая, не имущая верности.</p>
<p>19 Сего ради сия глаголет Господь: аще обратишися, возставлю тя, и пред лицем моим станеши: и аще изведеши честное от недостойнаго, яко уста моя будеши: и обратятся тии к тебе, и ты не обратишися к ним.</p>
<p>20 И дам тя людем сим аки стену крепку, медяну: и поратуют на тя и не возмогут на тя, яко аз с тобою есмь, да спасу тя и избавлю тя, рече Господь:</p>
<p>21 избавлю тя от рук злейших и искуплю тя от рук губителей.</p>
<h4>16</h4>
<p>1 И бысть слово Господне ко мне, рекущее: и ты да не поймеши жены,</p>
<p>2 и не родится тебе сын, ниже дщерь на месте сем.</p>
<p>3 Яко сия глаголет Господь от сынех и дщерех, иже родятся на месте сем, и о матерех их, яже родиша их, и о отцех их родивших я в земли сей:</p>
<p>4 смертию лютою изомрут, не оплачутся и не погребутся: во образ на лицы земли будут и мечем падут и гладом скончаются, и будут трупие их во снедь птицам небесным и зверем земным.</p>
<p>5 Сия глаголет Господь: да не внидеши в дом их пирный, ни да ходиши плакати, ниже да рыдаеши их, понеже отях мир мой от людий сих, рече Господь, милость и щедроты.</p>
<p>6 И умрут велицыи и малии в земли сей: не погребутся, ни оплачутся, ниже терзание о них будет, ниже обриются ради их,</p>
<p>7 и не преломят хлеба во стенании их ко утешению над мертвым, и не дадут им пития чаши ко утешению над отцем и материю их.</p>
<p>8 И в дом пирный да не внидеши седети с ними, еже ясти и пити.</p>
<p>9 Понеже сия глаголет Господь сил, Бог израилев: се, аз отиму от места сего во очию вашею и во днех ваших глас радости и глас веселия, глас жениха и глас невесты.</p>
<p>10 И будет, егда возвестиши людем сим вся словеса сия, и рекут к тебе: вскую глаголал есть Господь на нас вся злая сия? кая неправда наша? и кий грех наш, имже согрешихом Господу Богу нашему?</p>
<p>11 И речеши к ним: понеже оставиша мя отцы ваши, глаголет Господь, и идоша вслед богов чуждих, и послужиша им и поклонишася им, мене же оставиша и закона моего не сохраниша:</p>
<p>12 и вы горше деласте, неже отцы ваши, и се, вы ходите кийждо вслед похотей сердца вашего лукаваго, еже не слушати мене:</p>
<p>13 и изрину вас от земли сея в землю, еяже не весте вы и отцы ваши, и послужите тамо богом чуждим день и нощь, иже не дадут вам милости.</p>
<p>14 Сего ради, се, дние грядут, глаголет Господь, и не рекут ктому: жив Господь, иже изведе сынов израилевых от земли египетския:</p>
<p>15 но: живет Господь, иже изведе сынов израилевых от земли северныя и от всех стран, аможе извержени быша: и возвращу их в землю их, юже дах отцем их.</p>
<p>16 Се, аз послю рыбари многи, рече Господь, и уловят их: и посем послю многи ловцы, и уловят их на всяцей горе и на всяцем холме и от пещер каменных.</p>
<p>17 Яко очи мои на всех путех их, не сокровени суть от лица моего, и не утаена суть беззакония их от очию моею.</p>
<p>18 И воздам первее сугубая беззакония и грехи их, имиже оскверниша землю мою в мертвечинах мерзостей своих и в беззакониих своих, имиже наполниша достояние мое.</p>
<p>19 Господи, ты крепость моя и помощь моя и прибежище мое во днех злых: к тебе языцы приидут от последних земли и рекут: воистинну лживых стяжаша отцы наши идолов, и несть в них пользы.</p>
<p>20 Еда сотворит себе человек боги, и тии не суть бози?</p>
<p>21 Сего ради, се, аз покажу им во время сие руку мою и знаему сотворю им силу мою, и познают, яко имя мне Господь.</p>
<h4>17</h4>
<p>1 Грех иудин написан есть писалом железным на ногти адамантове, начертан на скрижали сердца их и на розех олтарей их.</p>
<p>2 Егда воспомянут сынове их олтари своя и дубравы своя при древе лиственне и на холмех высоких,</p>
<p>3 о, нагорный (жителю)! крепость твою и сокровища твоя в расхищение дам, и высокая твоя, грех ради твоих, яже во всех пределех твоих,</p>
<p>4 и останешися един от наследия твоего, еже дах тебе: и служити тя сотворю врагом твоим в земли, еяже не веси: яко огнь разжегл еси в ярости моей, даже во век горети будет. сия глаголет Господь:</p>
<p>5 проклят человек, иже надеется на человека и утвердит плоть мышцы своея на нем, и от Господа отступит сердце его:</p>
<p>6 и будет яко дивия мирика в пустыни и не узрит, егда приидут благая, и обитати будет в сухоте и в пустыни, в земли сланей и необитаемей.</p>
<p>7 И благословен человек, иже надеется на Господа, и будет Господь упование его:</p>
<p>8 и будет яко древо насажденное при водах, и во влаге пустит корение свое: не убоится, егда приидет зной, и будет на нем стеблие зелено, и во время бездождия не устрашится и не престанет творити плода.</p>
<p>9 Глубоко сердце (человеку) паче всех, и человек есть, и кто познает его?</p>
<p>10 Аз Господь испытуяй сердца и искушаяй утробы, еже воздати комуждо по пути его и по плодом изобретений его.</p>
<p>11 Возгласи ряб, собра, ихже не роди, творяй богатство свое не с судом: в преполовении дний своих оставит е и на последок свой будет безумен.</p>
<p>12 Престол славы возвышен от начала, место святыни нашея.</p>
<p>13 Чаяние израилево, Господи! вси оставляющии тя да постыдятся, отступающии (от тебе) на земли да напишутся, яко оставиша источник живых вод, Господа.</p>
<p>14 Изцели мя, Господи, и изцелею: спаси мя, и спасен буду, яко хвала моя ты еси.</p>
<p>15 Се, тии глаголют ко мне: где есть слово Господне? да приидет.</p>
<p>16 Аз же не утрудихся, тебе (пастырю) последуяй, и дне человеча не пожелах: ты веси исходящая от устен моих, пред лицем твоим суть:</p>
<p>17 не буди ми во отчуждение, упование мое ты в день лют.</p>
<p>18 Да постыдятся гонящии мя, аз же да не постыждуся: да устрашатся тии, аз же да не устрашуся: наведи на них день озлобления, сугубым сокрушением сотри их.</p>
<p>19 Сия глаголет Господь ко мне: иди и стани во вратех сынов людий твоих, имиже входят царие иудины и исходят, и во всех вратех Иерусалимских и речеши к ним:</p>
<p>20 слышите слово Господне, царие иудины и вся иудеа и весь Иерусалим, входящии во врата сия.</p>
<p>21 Сия глаголет Господь: сохраните душы вашя и не носите бремен в день суббот, и не исходите враты Иерусалима,</p>
<p>22 и не износите бремен из домов ваших в день субботный, и всякаго дела не творите: освятите день субботный, якоже заповедах отцем вашым:</p>
<p>23 и не услышаша, ни приклониша уха своего, но ожесточиша выи своя паче отец своих, да не услышат мя и да не приимут наказания.</p>
<p>24 И будет, аще послушаете мене, глаголет Господь, еже не вносити бремен во врата града сего в день субботный, и святити день субботный, не творити в онь всякаго дела,</p>
<p>25 и внидут во врата града сего царие и началницы, седящии на престоле давидове и восходящии на колесницах и конех своих, тии и началницы их, мужие иудины и обитателие Иерусалима: и обитати будут во граде сем во веки:</p>
<p>26 и приидут от градов иудиных и от окрестных Иерусалима, и от земли вениамини и от польных, и от горних и от юга, носяще всесожжения и жертву, и фимиам и манау и ливан, носяще хвалу в дом Господень.</p>
<p>27 И будет, аще не послушаете мене еже святити день субботный и не носити бремен, ниже входити вратами Иерусалима в день субботный, то зажгу огнь во вратех его, и пожрет домы Иерусалимли и не угаснет.</p>
<h4>18</h4>
<p>1 Слово, еже бысть ко иеремии от Господа, рекущее:</p>
<p>2 востани и сниди в дом скудельничь, и тамо услышиши словеса моя.</p>
<p>3 И снидох в дом скудельничь, и се, той творяше дело на каменех.</p>
<p>4 И разбися сосуд, егоже той творяше от глины рукама своима: и паки той сотвори из него иный сосуд, якоже угодно во очию его творити.</p>
<p>5 И бысть слово Господне ко мне, рекущее:</p>
<p>6 еда, якоже скудельник сей, не возмогу сотворити вас, доме израилев? рече Господь: се, якоже брение в руку скудельника, тако вы есте, доме израилев, в руку моею:</p>
<p>7 наконец возглаголю на язык и на царство, да искореню их и разорю и расточу я:</p>
<p>8 и аще обратится язык той от всех лукавств своих, то раскаюся о озлоблениих, яже помыслих сотворити им:</p>
<p>9 и наконец реку на язык и царство, да возсозижду и насажду я,</p>
<p>10 и аще сотворят лукавая пред очима моима, еже не послушати гласа моего, то раскаюся о благих, яже глаголах сотворити им.</p>
<p>11 И ныне рцы ко мужем иудиным и обитателем Иерусалима, рекий: сия рече Господь: се, аз творю на вас злая и мышлю на вас умышление: да обратится убо кийждо от пути своего лукаваго, и исправите пути вашя и умышления ваша.</p>
<p>12 И рекоша: укрепимся, ибо по развращением нашым пойдем, и кийждо угодное сердца своего лукаваго сотворим.</p>
<p>13 Сего ради сия глаголет Господь: вопросите ныне языков, кто слыша сицевая страшная, яже сотвори зело дева израилева?</p>
<p>14 еда оскудеют от камене сосцы, или снег от ливана? еда уклонится вода зелно ветром носимая?</p>
<p>15 понеже забыша мене людие мои всуе жруще, и изнемогут на путех своих и на стезях вечных, еже взыти на стези не имущыя пути на хождение,</p>
<p>16 еже положити землю свою в запустение и во звиздание вечное: всяк, иже прейдет по ней, почудится и покивает главою своею:</p>
<p>17 якоже ветр палящь разсею их пред враги их, хребет, а не лице покажу им в день погибели их.</p>
<p>18 И рекоша: приидите и умыслим на иеремию совет, ибо не погибнет закон от священника, ни совет от премудраго, ни слово от пророка: приидите и поразим его языком, и не вонмем всем словесем его.</p>
<p>19 Вонми, Господи, мне и услыши глас оправдания моего.</p>
<p>20 Еда воздаются злая за благая? яко глаголаша словеса на душу мою и мучителство свое сокрыша ми. Помяни стоявшаго мя пред тобою, еже глаголати за них благая, да отвращу гнев твой от них.</p>
<p>21 Сего ради даждь сыны их в глад и собери их в руце меча: да будут жены их безчадны и вдовы, и мужие их да будут убиени смертию, и юноши их да падут мечем на рати:</p>
<p>22 да будет вопль в домех их: наведи на них разбойники внезапу, понеже совещаша слово, да имут мя, и сети скрыша на мя.</p>
<p>23 Ты же, Господи, веси весь совет их на мя в смерть: да не очистиши беззакония их и грехов их от лица твоего да не изгладиши: да будет болезнь их пред тобою, и во время ярости твоея сотвори им.</p>
<h4>19</h4>
<p>1 Сия рече Господь ко мне: иди и стяжи сосуд скудельничь жжен, и приведи от старец людских и от старец священнических:</p>
<p>2 и изыди в место многогробищное сынов енноних, еже есть близ придверия врат харсифских, и прочти тамо вся словеса, яже аз возглаголю тебе,</p>
<p>3 и речеши им: слышите слово Господне, царие иудины и мужие иудины, и обитателие Иерусалима и входящии вратами сими: сия глаголет Господь сил, Бог израилев: се, аз наведу злая на место сие, яко всякому слышащему сия зазвучит во ушию его:</p>
<p>4 понеже оставиша мя, и чужде сотвориша место сие, и пожроша на нем богом чуждим, ихже не ведеша тии и отцы их: и царие иудины наполниша место сие крове неповинных</p>
<p>5 и создаша высокая ваалу на сожжение сынов своих огнем, во всесожжение ваалу, яже не заповедах ни глаголах, ниже взыдоша на сердце мое.</p>
<p>6 Сего ради, се, дние грядут, глаголет Господь, и не прозовется ктому место сие падение и место многогробищное сынов енноних, но место многогробищное заклания:</p>
<p>7 и расточу совет иудин и совет Иерусалима в месте сем, и превращу их мечем пред враги их и в руку ищущих душ их: и дам трупие их в ядь птицам небесным и зверем земным:</p>
<p>8 и поставлю град сей в разорение и во звиздание: всяк, иже мимоидет, о нем почудится и позвиждет о всей язве его:</p>
<p>9 и снедят плоти сынов своих и плоти дщерей своих, и кийждо плоти подруга своего снесть во обстоянии и в тесноте, в нейже запрут их врази их, ищущии души их.</p>
<p>10 И да сокрушиши сосуд пред очима мужей исходящих с тобою</p>
<p>11 и речеши к ним: сия глаголет Господь сил: тако сокрушу люди сия и град сей, якоже сокрушается сосуд скудельный, иже не может ктому изцелитися: и в тофефе погребутся того ради, яко не будет иного места на погребение.</p>
<p>12 Тако сотворю месту сему, глаголет Господь, и обитателем его, да поставлю град той яко падающь.</p>
<p>13 И будут домы Иерусалима и домы царей иудиных, якоже место падающее, от нечистот своих во всех домех, в нихже жряху на кровех своих всему воинству небесному и приношаху возлияния богом чуждим.</p>
<p>14 И прииде иеремиа от (места) падения, аможе посла его Господь пророчествовати, и ста во дворе дому Господня и рече ко всем людем:</p>
<p>15 сия глаголет Господь сил, Бог израилев: се, аз наведу на град сей и на вся грады его и на вся села его вся злая, яже глаголал есмь нань: яко ожесточиша выи своя, еже не слышати заповедий моих.</p>
<h4>20</h4>
<p>1 И услыша пасхор сын еммеров священник, иже поставлен бе началник в дому Господни, иеремию пророчествующа словеса сия:</p>
<p>2 и удари пасхор иеремию пророка и вверже его в кладу, яже бе во вратех вениаминих вышних в дому Господни.</p>
<p>3 Бывшу же утру, изведе пасхор иеремию от клады. И рече к нему иеремиа: не пасхор нарече (Господь) имя твое, но преселника отвсюду.</p>
<p>4 Понеже сия глаголет Господь: се, аз дам тя в преселение и всех другов твоих: и падут мечем враг своих, и очи твои узрят, и тебе и всего иуду дам в руки царя вавилонска, и преведут их в вавилон и побиют их мечьми.</p>
<p>5 И дам всю силу града сего и вся труды его и вся сокровища царя иудина дам в руки врагов его, и расхитят их и возмут и отведут в вавилон.</p>
<p>6 Ты же, пасхор, и вси обитателие дому твоего, отидете во пленение, и в вавилон приидеши и тамо умреши, тамо же и погребешися ты и вси друзие твои, имже пророчествовал еси лжу.</p>
<p>7 Прельстил мя еси, Господи, и прельщен есмь, креплейший мене еси и превозмогл еси: бых в посмех весь день, вси ругаются мне.</p>
<p>8 Понеже горьким словом моим посмеюся, отвержение и бедность наведу, яко бысть в поношение мне слово Господне и в посмех весь день.</p>
<p>9 И рекох: не воспомяну имене Господня, ниже возглаголю ктому во имя его. И бысть в сердцы моем яко огнь горящь, палящь в костех моих, и разслабех отвсюду, и не могу носити:</p>
<p>10 слышах бо досадителства многих собравшихся окрест: нападите, нападим нань, вси мужие друзие его: наблюдайте помышление его, аще (како) прельстится, и преможем нань и сотворим отмщение наше ему.</p>
<p>11 Господь же со мною есть яко борец крепкий: сего ради погнаша и уразумети не могоша: постыдешася зело, яко не разумеша безчестия своего, еже во век не забвено будет.</p>
<p>12 И ты, Господи сил, искушаяй праведная, ведаяй утробы и сердца, (молютися,) да вижду мщение твое на них, тебе бо открых прю мою.</p>
<p>13 Пойте Господу, хвалите Господа, яко избави душу убогаго от руки лукавых.</p>
<p>14 Проклят день, в оньже родихся: день, в оньже породи мя мати моя, да не будет благословен.</p>
<p>15 Проклят муж, иже возвести отцу моему, рекий: родися тебе отрок мужеск, и яко радостию возвесели его.</p>
<p>16 Да будет человек той якоже гради, яже преврати Господь яростию и не раскаяся: да слышит вопль заутра и рыдание во время полуденное:</p>
<p>17 яко не убил мене в ложеснах матере, и была бы мне мати моя гроб мой и ложесна зачатия вечнаго.</p>
<p>18 Вскую изыдох из ложесн, да вижду труды и болезни, и скончашася в постыдении дние мои?</p>
<h4>21</h4>
<p>1 Слово, еже бысть от Господа ко иеремии, егда посла к нему царь седекиа пасхора сына мелхиина и софонию сына васаиева, священника, глаголя:</p>
<p>2 вопроси о нас Господа, яко навуходоносор царь вавилонский воста на нас: сотворит ли Господь с нами по всем чудесем своим, и отидет от нас?</p>
<p>3 И рече иеремиа к ним: тако рцыте седекии: сия глаголет Господь Бог израилев:</p>
<p>4 се, аз обращаю оружия бранная, яже суть в руках ваших, имиже вы ополчаетеся на царя вавилонска и халдейска, иже обстоят вас окрест вне стен: и соберу та посреде града сего,</p>
<p>5 и поборю аз по вас рукою простертою и мышцею крепкою с яростию и гневом великим,</p>
<p>6 и побию всех обитающих во граде сем, человеки и скоты, губителством великим, и измрут.</p>
<p>7 И по сих, тако глаголет Господь, дам седекию царя иудина и рабы его, и люди его и оставльшыяся во граде сем от губителства и глада и меча, в руку навуходоносора царя вавилонска и в руку врагов их и в руку ищущих душ их, и побиет их острием меча: и не пощажу их, ниже милостив буду им.</p>
<p>8 И к людем сим речеши: сия глаголет Господь: се, аз даю пред вами путь живота и путь смерти:</p>
<p>9 иже обитает во граде сем, умрет мечем и гладом и губителством, а исходяй, иже прибежит ко халдеом обстоящым вас, жив будет, и будет душа его в плен, и жив будет.</p>
<p>10 Утвердих бо лице мое на град сей во злая, а не во благая, рече Господь: в руки царя вавилонска предастся, и сожжет его огнем.</p>
<p>11 Доме царя иудина, слышите слово Господне:</p>
<p>12 доме давидов, сия глаголет Господь: судите заутра суд и исправите, и избавите силою угнетенаго от руки обидящаго и, да не зажжется яко огнь ярость моя и возгорится, и не будет угашающаго, ради лукавых умышлений ваших.</p>
<p>13 Се, аз к тебе обитающему во крепце и польне удолии, рече Господь, иже глаголете: кто побиет нас? или кто внидет в домы нашя?</p>
<p>14 И посещу на вас по лукавым начинанием вашым, рече Господь, и возжгу огнь в лесе его, и пояст вся, яже окрест его.</p>
<h4>22</h4>
<p>1 Сия рече Господь: иди и вниди в дом царя иудина и рцы тамо слово сие,</p>
<p>2 и речеши: слыши слово Господне, царю иудин, иже седиши на престоле давидове, ты и дом твой, и раби твои и людие твои и входящии дверьми сими:</p>
<p>3 сия глаголет Господь: творите суд и правду, и избавите силою угнетена от руку обидящаго и, и пришелца и сира и вдовицы не оскорбляйте, не угнетайте беззаконно, и крове неповинныя не изливайте на месте сем.</p>
<p>4 Аще бо творяще сотворите слово сие, то внидут вратами дому сего царие седящии на престоле давидове и вседающии на колесницы и на кони, тии и раби их и людие их.</p>
<p>5 Аще же не послушаете словес сих, сам собою закляхся, рече Господь, яко в пустыню будет дом сей.</p>
<p>6 Понеже тако глаголет Господь на дом царя иудина: галаад ты мне, глава ливанская, аще не поставлю тебе в пустыню, во грады необитанны,</p>
<p>7 и наведу на тя убивающа мужа и секиру его, и посекут избранныя кедры твоя и вергут на огнь.</p>
<p>8 И пройдут языцы мнози сквозе град сей, и речет кийждо искреннему своему: вскую сотвори Господь тако граду сему великому?</p>
<p>9 И отвещают: сего ради, яко оставиша завет Господа Бога своего и поклонишася богом чуждим и послужиша им.</p>
<p>10 Не плачите мертваго, ниже рыдайте о нем: плачите плачем о исходящем, яко не возвратится ктому, ниже увидит земли рождения своего.</p>
<p>11 Понеже сия рече Господь к селлиму сыну иосиину царю иудину царствующему вместо иосии отца своего, иже изшел есть от места сего: не возвратится ктому семо,</p>
<p>12 но на месте том, аможе преведох его, тамо умрет и земли сея не узрит ктому.</p>
<p>13 Горе созидающему дом свой с неправдою и горницы своя не в суде, у негоже ближний его делает туне, и мзды его не воздаст ему:</p>
<p>14 иже рече: созижду себе дом пространен, и горницы широки со отверстыми окнами и своды кедровыми, и расписаны червленцем.</p>
<p>15 Еда царствовати будеши, яко ты поощряешися о ахазе отце твоем? не ядят, ниже пиют: лучше тебе было творити суд и правду благу.</p>
<p>16 Не познаша, не судиша суда смиренных, ниже суда нища: не сие ли тебе есть, еже не знати тебе мене, рече Господь?</p>
<p>17 Се, не суть очи твои, ниже сердце твое благо, но к сребролюбию твоему и крове неповинныя пролиянию, и ко обидам и ко убийству, еже творити я.</p>
<p>18 Сего ради сия рече Господь ко иоакиму сыну иосиину царю иудину: горе мужу сему, не оплачут его: горе, брате! ниже возрыдают о нем: увы мне, господине!</p>
<p>19 Погребением ослим погребется, влачимь извержен будет вне врат Иерусалима.</p>
<p>20 Взыди на ливан и возопий, и в васан даждь глас твой, и возопий на он пол моря, яко сотрени суть вси любовнии твои.</p>
<p>21 глаголах к тебе в падении твоем, и рекл еси: не услышу. Сей путь твой от юности твоея, яко не послушал еси гласа моего.</p>
<p>22 Всех пастырей твоих упасет ветр, и любовнии твои во пленение пойдут, и тогда постыдишися и посрамишися от всех любящих тя:</p>
<p>23 иже седиши в ливане и гнездишися в кедрех, возстенеши, егда приидут к тебе болезни, яко раждающия.</p>
<p>24 Живу аз, рече Господь, аще будет иехониа сын иоакима царь иудин, перстень на руце десней моей, оттуду исторгну тя</p>
<p>25 и предам тя в руки ищущих души твоея и в руки, ихже ты боишися лица, и в руки навуходоносора царя вавилонска и в руки халдеом,</p>
<p>26 и отвергу тя и матерь твою, яже роди тя, в землю чужду, в нейже несте рождени, и тамо умрете:</p>
<p>27 а в землю, в нюже тии желают душами своими возвратитися, не возвратятся.</p>
<p>28 Обезчестися иехониа, аки сосуд непотребен, яко отриновен бысть той и семя его, и извержен в землю, еяже не ведяше.</p>
<p>29 Земле, земле, земле, слыши слово Господне!</p>
<p>30 Сия рече Господь: напиши мужа сего отвержена, мужа, иже во днех своих не предуспеет: ниже бо будет от семене его муж, иже сядет на престоле давидове, и власть имеяй ктому во иуде.</p>
<h4>23</h4>
<p>1 Горе пастырем, иже погубляют и расточают овцы паствы моея, рече Господь.</p>
<p>2 Сего ради сия рече Господь Бог израилев к пасущым людий моих: вы расточили есте овцы моя, и отвергосте я, и не посетисте их, се, аз посещу на вас по лукавству умышлений ваших, рече Господь:</p>
<p>3 и аз соберу останки стада моего от всех земель, в няже извергох их тамо, и возвращу их к селением их, и возрастут и умножатся.</p>
<p>4 И возставлю над ними пастыри, и упасут их, и не убоятся ктому, ниже ужаснутся, и ни един погибнет от числа, рече Господь.</p>
<p>5 Се, дние грядут, глаголет Господь, и возставлю давиду восток праведный, и царствовати будет Царь и премудр будет и сотворит суд и правду на земли:</p>
<p>6 во днех его спасется иуда, и израиль пребудет в надежди, и сие имя ему, имже нарекут его: Господь праведен наш.</p>
<p>7 Сего ради, се, дние грядут, рече Господь, и не рекут ктому: живет Господь, иже изведе сыны израилевы от земли египетския:</p>
<p>8 но: живет Господь, иже изведе и преведе семя дому израилева от земли северски и от всех земель, в няже изверже их тамо, и обитати имут в земли своей.</p>
<p>9 О пророцех сотрено есть сердце мое во мне, вострепеташа вся кости моя, бых яко муж пиян и яко человек, егоже одоле вино, от лица Господня и от лица благолепия славы его.</p>
<p>10 Яко прелюбодеяньми исполнена есть земля, яко от лица их плакася земля, изсхоша пажити пустынныя: и бысть течение их лукаво, и крепость их такожде.</p>
<p>11 Понеже пророк и священник осквернишася, и в дому моем обретох лукавство их, рече Господь:</p>
<p>12 того ради путь их будет им ползок во тме, и поткнутся и падут в нем: наведу бо на них злая в лето посещения их, рече Господь.</p>
<p>13 И во пророцех самарийских видех беззакония: пророчествоваху чрез ваала и прельщаху люди моя израиля.</p>
<p>14 И во пророцех Иерусалимских видех ужасная, прелюбодействующих и ходящих во лжи и скрепляющих руки строптивым, да не отвратится кийждо от пути своего лукаваго: быша мне вси аки содом, и обитающии в нем яко гоморр.</p>
<p>15 Сего ради тако рече Господь сил ко пророком: се, аз напитаю их пелынем и напою их желчию, от пророков бо Иерусалимских изыде осквернение на всю землю.</p>
<p>16 Сия глаголет Господь сил: не слушайте словес пророков, иже пророчествуют вам и прельщают вас: видение от сердца своего глаголют, а не от уст Господних.</p>
<p>17 Глаголют отвергающым мя: глагола Господь, мир будет вам: и всем, иже ходят в похотех своих, и всякому, ходящему в строптивстве сердца своего, рекоша: не приидут на вас злая.</p>
<p>18 Кто бо бысть в совете Господни, и виде и слыша словеса его? кто внят слово его и слыша?</p>
<p>19 Се, буря от Господа и ярость исходит в сотрясение, устремившися приидет на нечестивыя.</p>
<p>20 И ктому не возвратится ярость Господня, дондеже сотворит сие и дондеже совершит помышление сердца своего. В последния дни уразумеете совет его.</p>
<p>21 Не посылах пророки, а они течаху: не глаголах к ним, и тии пророчествоваху.</p>
<p>22 И аще бы стали в совете моем, слышана сотворили бы словеса моя и отвратили бы людий моих от пути их лукаваго и от начинаний их лукавых.</p>
<p>23 Бог приближаяйся аз есмь, глаголет Господь, а не Бог издалеча.</p>
<p>24 Аще утаится кто в сокровенных, и аз не узрю ли его? рече Господь. Еда небо и землю не аз наполняю? рече Господь.</p>
<p>25 Слышах, яже глаголют пророцы, пророчествующе во имя мое лжу и глаголюще: видех сон, (видех сон).</p>
<p>26 Доколе будет в сердцы пророков прорицающих лжу и пророчествующих льщения сердца своего,</p>
<p>27 мыслящих, да забвен будет закон мой в сониих их, яже вещают кийждо искреннему своему, якоже забыша отцы их имя мое ради ваала?</p>
<p>28 Пророк, иже имать сновидение, да вещает сновидение свое, а иже имать слово мое, да глаголет слово мое во истине. Что плевы ко пшенице? тако слово мое, рече Господь.</p>
<p>29 Еда словеса моя не суть якоже огнь горящь, рече Господь, и яко млат сотрыющь камень?</p>
<p>30 Сего ради, се, аз ко пророком, рече Господь, иже крадут словеса моя кийждо от искренняго своего.</p>
<p>31 Се, аз на пророки, глаголет Господь, износящыя пророчествия языком и дремлющыя дремание свое.</p>
<p>32 Се, аз на пророки, прорицающыя соние лживо, рече Господь, и провещаша та, и прельстиша люди моя во лжах своих и во прелестех своих, аз же не послах их, ни заповедах им, и пользою не упользуют людий сих, (рече Господь).</p>
<p>33 И аще вопросят людие сии, или пророк, или священник, рекуще: кое (есть) бремя Господне? и речеши к ним: вы есте бремя, и повергу вас, рече Господь.</p>
<p>34 И пророк, и священник, и людие, иже рекут: бремя Господне, посещу местию на мужа того и на дом его.</p>
<p>35 Сице рцыте кийждо ко искреннему и ко брату своему: что отвеща Господь? и что глагола Господь?</p>
<p>36 И бремя Господне не помянется ктому, ибо бремя будет комуждо слово его: и превратисте словеса Бога живаго, Господа сил, Бога нашего.</p>
<p>37 Сия рцы ко пророку: что отвеща тебе Господь? и что глагола Господь?</p>
<p>38 Аще же речете: бремя Господне: сего ради тако рече Господь: понеже рекли есте глагол сей бремя Господне, и послах к вам, рекий: не глаголите бремя Господне:</p>
<p>39 сего ради, се, аз возму и повергу вас и град, егоже дах вам и отцем вашым, от лица моего,</p>
<p>40 и дам вас в поношение вечное и в срамоту вечную, яже никогда забвением загладится.</p>
<h4>24</h4>
<p>1 Показа мне Господь, и се, две кошницы полны смоквий поставлены пред храмом Господним, повнегда преведе навуходоносор царь вавилонский иехонию сына иоакимова, царя иудина, и началников его и художников, и узников и богатых от Иерусалима, и преведе их в вавилон.</p>
<p>2 Кошница едина смоквий добрых зело, яко обычай смоквам быти первых времен, и кошница другая смоквий злых зело, ихже ясти не возможно за худость их.</p>
<p>3 И рече Господь ко мне: что ты видиши, иеремие? И рекох: смокви, смокви добрыя, добры зело: и злыя, злы зело, ихже ясти не возможно за худость их.</p>
<p>4 И бысть слово Господне ко мне, рекущее:</p>
<p>5 сия глаголет Господь Бог израилев: якоже смокви сия благи, тако познаю преселеных иудеев, ихже послах от места сего в землю халдейску во благая:</p>
<p>6 и утвержу очи мои на них во благая и преведу их паки в землю сию во благая: и возсозижду их и не разорю, и насажду их и не исторгну:</p>
<p>7 и дам им сердце, да уведят мя, яко аз есмь Господь, и будут мне в люди, и аз буду им в Бога: понеже обратятся ко мне всем сердцем своим.</p>
<p>8 И якоже смокви злыя, ихже ясти не возможно за худость их, сия рече Господь, тако предам седекию царя иудина и началники его и останок от Иерусалима, иже осташа во граде сем и иже обитают во земли египетстей,</p>
<p>9 и дам их в расточение и озлобление всем царствам земным, и будут в поношение и в притчу, и в ненависть и в проклятие во всех местех, в няже извергох их:</p>
<p>10 и послю на них мечь и глад и пагубу, дондеже изчезнут от земли, юже дах им и отцем их.</p>
<h4>25</h4>
<p>1 Слово, еже бысть ко иеремии на вся люди иудины, в лето четвертое иоакима сына иосиина, царя иудина: то лето первое навуходоносора царя вавилонскаго:</p>
<p>2 еже глагола иеремиа пророк ко всем людем иудиным и ко всем обитателем Иерусалима, рекий:</p>
<p>3 в третиенадесять лето иосии сына амосова, царя иудина, и даже до дне сего, сие двадесять третие лето, бысть слово Господне ко мне, и глаголах к вам, заутра востая и глаголя: и не слышасте.</p>
<p>4 И посылаше Господь к вам всех раб своих пророк, востая заутра и посылая: и не слышасте, ни приклонисте ушес ваших, да слышите, егда глаголаше:</p>
<p>5 отвратитеся кийждо от пути своего злаго и от злейших умышлений ваших, и обитати будете в земли, юже Господь даде вам и отцем вашым, от века даже и до века:</p>
<p>6 и не ходите вслед богов чуждих, еже служити им и покланятися им, да не прогневаете мя в делех рук ваших, еже озлобити вас.</p>
<p>7 И не послушасте мя, рече Господь, еже не подвизати мя ко гневу в делех руку вашею на зло вам.</p>
<p>8 Сего ради сия глаголет Господь сил: понеже не послушасте словес моих,</p>
<p>9 се, аз послю и возму вся племена северска, (рече Господь,) и навуходоносора царя вавилонска раба моего: и приведу их на землю сию и на обитатели ея и на вся языки, иже окрест ея, и убию их и поставлю их во ужас и во звиздание и в поношение вечное:</p>
<p>10 и погублю от них глас радости и глас веселия, глас жениха и глас невесты, благоухание мира и свет светилника:</p>
<p>11 и будет вся земля сия в запустение и во ужас, и поработают сии во языцех царю вавилонску седмьдесят лет.</p>
<p>12 Егда же исполнени будут седмьдесят лет, посещу на царя вавилонска и на язык оный, рече Господь, беззакония их, и на землю халдейску, и положу тую в запустение вечное,</p>
<p>13 и наведу на землю ону вся словеса моя, яже глаголах на ню, вся писанная в книзе сей, и елика пророчествова иеремиа на вся языки:</p>
<p>14 яко работаша им, егда беша языцы мнози и царие велицы, и воздам им по делом их и по творению рук их,</p>
<p>15 елико прорече иеремиа до всех стран: тако бо глаголет Господь Бог израилев: возми чашу вина нераствореннаго от руки моея, да напоиши вся языки, к нимже аз послю тя.</p>
<p>16 И испиют и изблюют, и обуяют от лица меча, егоже аз послю среде их.</p>
<p>17 И взях чашу от руки Господни и напоих вся языки, к нимже посла мя Господь:</p>
<p>18 Иерусалима и грады иудины, и цари его и князи его, яко положити я во опустение и в непрохождение, и во звиздание и в проклятие, яко день сей,</p>
<p>19 и фараона царя египетскаго и отроков его, и вельможы его и вся люди его</p>
<p>20 и вся примесники его, и вся цари земли ус и вся цари иноплеменников, аскалона и газу, и аккарона и останок азота,</p>
<p>21 и идумею и моавитиду и сыны аммони,</p>
<p>22 и вся цари т¦рски и цари сидонски и цари, иже об ону страну моря,</p>
<p>23 и дедана и фемана, и роса и всякаго остриженаго по лицу его,</p>
<p>24 и вся цари аравии и вся смесники обитающыя в пустыни,</p>
<p>25 и вся цари замврийския и вся цари еламския, и вся цари персския</p>
<p>26 и вся цари от восточия, дальния и ближния, коегождо ко брату его, и вся царства, яже на лицы земли, и царь сесах испиет последи их.</p>
<p>27 И речеши им: тако рече Господь сил, Бог израилев: пийте и упийтеся, и изблюйте и падите, и не востаните от лица меча, егоже аз послю среде вас.</p>
<p>28 И будет, егда не восхотят прияти чаши от руки твоея, еже пити, речеши к ним: тако рече Господь: пиюще пийте.</p>
<p>29 Яко во граде, в немже именовася имя мое, аз начну озлобляти, и вы очищением не очиститеся: понеже мечь аз призываю на вся седящыя на земли, рече Господь сил.</p>
<p>30 Ты же проречеши на них вся словеса сия и речеши: Господь с высоты суд воздаст, от святаго своего даст глас свой, слово проречет на место свое, сии же яко о‹емлюще виноград отвещают: и на вся седящыя на земли прииде пагуба,</p>
<p>31 на часть земли, яко суд во языцех гдоу: судитися имать той со всякою плотию, нечестивии же предани быша мечу, глаголет Господь.</p>
<p>32 Тако глаголет Господь: се, злая грядут от языка на язык, и вихорь велик исходит от конца земли.</p>
<p>33 И будут язвении от Господа в день Господень, от края земли и до края земли: не оплачутся, ниже соберутся и не погребутся, в гной на лицы земли будут.</p>
<p>34 Воскликните, пастуси и возопийте, и восплачите, овни овчии, яко исполнишася дние ваши на заколение, и падете якоже овни избраннии,</p>
<p>35 и изгибнет бегство от пастухов и спасение от овнов овчих.</p>
<p>36 Глас вопля пастырска и кличь овец и овнов, яко потреби Господь пажити их:</p>
<p>37 и умолкнут останцы мира от лица ярости гнева Господня.</p>
<p>38 Остави якоже лев виталище свое, яко бысть земля их в непрохождение от лица меча великаго.</p>
<h4>26</h4>
<p>1 В начале царства иоакима сына иосиина бысть слово сие от Господа:</p>
<p>2 тако рече Господь: стани во дворе дому Господня и проповеждь всем иудеом, входящым кланятися в дом Господень, вся словеса, яже завещах тебе проповедати им, не уйми словесе:</p>
<p>3 негли послушают и отвратятся кийждо от пути своего злаго, и почию от зол, яже помышляю сотворити им злых ради начинаний их.</p>
<p>4 И речеши: тако рече Господь: аще не послушаете мене, еже ходити в законех моих, яже дах пред лицем вашим,</p>
<p>5 в послушание словес отрок моих пророков, ихже аз посылаю к вам из утра, и послах, и не послушасте мене,</p>
<p>6 и дам дом сей якоже силом, и град сей дам в клятву всем языком всея земли.</p>
<p>7 И слышаша жерцы и лжепророцы и вси людие иеремию глаголюща словеса сия в дому Господни.</p>
<p>8 И бысть, егда иеремиа преста глаголати вся, елика завеща ему Господь глаголати всем людем, и яша иеремию жерцы и лжепророцы и вси людие, глаголюще: смертию да умрет,</p>
<p>9 яко прорече имеием Господним, глаголя: якоже силом будет сей дом, и град сей опустеет от живущих. И собрашася вси людие на иеремию в дому Господни.</p>
<p>10 И слышаша князи иудины словеса сия, и взыдоша от дому царева в дом Господень и седоша во преддверии врат дому Господня новых.</p>
<p>11 И реша жерцы и лжепророцы князем и всем людем, глаголюще: суд смертный человеку сему, яко прорече на сей град, якоже слышасте во ушы ваши.</p>
<p>12 И рече иеремиа ко всем князем и ко всем людем, глаголя: Господь посла мя прорещи на дом сей и на град сей вся словеса, яже слышасте:</p>
<p>13 и ныне лучшыя сотворите пути вашя и дела ваша и послушайте гласа Господа Бога вашего, и престанет Господь от зол, яже глагола на вы:</p>
<p>14 и се, аз в руках ваших, сотворите ми якоже угодно и якоже лучше вам является:</p>
<p>15 но разумеюще да уразумеете, яко аще убиете мя, кровь неповинну дадите сами на ся и на град сей и на живущыя в нем: яко поистинне посла мя Господь к вам глаголати во ушы ваши вся словеса сия.</p>
<p>16 И реша князи и вси людие ко жерцем и ко лжепророком: несть человеку сему суд смертный, яко во имя Господа нашего глагола к нам.</p>
<p>17 И восташа мужие от старейшин земских и реша всему собору людскому, глаголюще:</p>
<p>18 михеа морафитский бе пророчествуя во дни езекии царя иудина и рече всем людем иудиным, глаголя: тако рече Господь: сион яко нива изорется, и Иерусалим яко в путь непроходный будет, и гора храма будет в луг дубравный.</p>
<p>19 Еда убивая уби его езекиа царь иудин и вси людие иудины? не убояшалися убо Господа? И понеже помолишася лицу Господню, и почи Господь от зол, яже глаголаше на ня: и мы сотворихом злобы велики на душы нашя.</p>
<p>20 И бе человек прорицая именем Господним, уриа сын самеов от кариафиарима, и прорече на град сей и о земли сей по всем словесем иеремииным.</p>
<p>21 И слыша царь иоаким и вси князи вся словеса его и искаху убити его: и слыша уриа и убояся, и бежа и прииде во египет.</p>
<p>22 И посла царь иоаким мужы во египет, елдафана сына ахорова и мужы с ним во египет,</p>
<p>23 и изведоша его оттуду и приведоша его ко царю, и порази его мечем и вверже его во гроб сынов людий своих.</p>
<p>24 Обаче рука ахикама сына сафаниина бе со иеремиею, еже не предати его в руце людий, да не убиют его.</p>
<h4>27</h4>
<p>1 В начале царства иоакима сына иосиина, царя иудина, бысть слово сие ко иеремии от Господа глаголя:</p>
<p>2 тако рече Господь: сотвори себе узы и клады и возложи на выю свою,</p>
<p>3 и да послеши я ко царю идумейску и ко царю моавску и ко царю сынов аммоних, и ко царю тирску и ко царю сидонску, в руку послов их идущих сретением своим во Иерусалим ко седекии царю иудину,</p>
<p>4 и завещай им ко господем их рещи: тако рече Господь Бог израилев: тако рцыте ко господем своим:</p>
<p>5 аз сотворих землю и человека и скоты, яже на лицы земли, крепостию моею великою и мышцею моею высокою, и дам ю, емуже будет угодно пред очима моима.</p>
<p>6 И ныне аз дах всю землю сию в руце навуходоносору царю вавилонску, да ему работают, и звери селныя дах делати ему:</p>
<p>7 и послужат ему вси языцы и сыну его и сыну сына его, дондеже приидет время земли его и его самого, и послужат ему мнози народи и царие велицы:</p>
<p>8 страна же и царство, елицы аще не поработают царю вавилонску и елицы не вдежут выи своея в ярем царя вавилонска, мечем и гладом посещу их, рече Господь, дондеже скончаются в руце его.</p>
<p>9 Вы же не слушайте лжепророк ваших и волхвующих вам и видящих сония вам, ни чарований ваших, ни обаятелей ваших глаголющих: не послужите царю вавилонскому:</p>
<p>10 яко лжу прорицают тии вам, еже бы удалитися вам от земли вашея, извергнути вас и еже погибнути вам.</p>
<p>11 Страна же, яже склонит выю свою под ярем царя вавилонска и послужит ему, оставлю ю на земли своей, глаголет Господь: и орати будет ю и вселится на ней.</p>
<p>12 И ко седекии царю иудину глаголах по всем словесем сим, глаголя: склоните выи вашя под иго царя вавилонска и служите ему и людем его, и живи будете:</p>
<p>13 почто умираете, ты и людие твои, мечем и гладом и мором, якоже рече Господь ко странам, не хотевшым служити царю вавилонску?</p>
<p>14 не послушайте слов пророков глаголющих вам: не послужите царю вавилонску:</p>
<p>15 яко неправедно тии прорицают вам: яко не послах их, рече Господь, тии же прорицают именем моим о неправде, еже бы погубити вас, и погибнете вы и пророцы ваши, прорицающии вам о неправде ложная.</p>
<p>16 Вам и всем людем сим и жерцем глаголах, рекий: тако рече Господь: не слушайте словес пророческих, прорицающих вам лжу и глаголющих: се, сосуди дому Господня возвратятся от вавилона ныне вскоре: яко лжу прорицают вам,</p>
<p>17 не послушайте их, но служите царю вавилонскому, да живи будете. Вскую даете град сей в запустение?</p>
<p>18 Аще суть пророцы и есть слово Господне в них, да предстанут гдоу вседержителю, да не отидут сосуди, оставшиися в дому Господни и в дому царя иудина и во Иерусалиме, в вавилон.</p>
<p>19 Тако бо глаголет Господь вседержитель о столпех и о умывалнице, и о подставах и о прочих сосудех оставшихся во граде сем,</p>
<p>20 ихже не взя навуходоносор царь вавилонский, егда пресели иехонию сына иоакимова, царя иудина, из Иерусалима в вавилон, и вся старейшины иудины и Иерусалимли.</p>
<p>21 Тако бо глаголет Господь вседержитель Бог израилев о сосудех оставшихся в дому Господни и в дому царя иудина и в Иерусалиме:</p>
<p>22 в вавилон принесутся и тамо будут даже до дне посещения своего, глаголет Господь: и повелю принести я и возвратити на место сие.</p>
<h4>28</h4>
<p>1 И бысть в четвертое лето, царствующу седекии царю иудину, в пятый месяц, рече ми ананиа сын азоров лживый пророк таваонитский в дому Господни, пред очима жерцев и всех людий, глаголя:</p>
<p>2 тако рече Господь вседержитель Бог израилев: сокруших ярем царя вавилонска:</p>
<p>3 еще два лета дний, возвращу аз на место сие вся сосуды дому Господня, яже взя навуходоносор царь вавилонский от места сего и пренесе я до вавилона,</p>
<p>4 и иехонию сына иоакимова царя иудина, и все преселение иудино вшедшее в вавилон возвращу в место сие, глаголет Господь, яко сокрушу ярем царя вавилонска.</p>
<p>5 И рече иеремиа пророк ко анании лжепророку пред очима жерцев и пред очима всех людий стоящих в дому Господни,</p>
<p>6 и рече иеремиа: поистинне тако да сотворит Господь, да утвердит Господь слово твое, еже ты прорицаеши, еже возвратити сосуды дому Господня и вся преселенныя из вавилона на место сие:</p>
<p>7 обаче слышите слово сие, еже аз глаголю во ушы ваши и во ушы всех людий:</p>
<p>8 пророцы, бывшии прежде мене и прежде вас от века, прорекоша на многи земли и на царства велика о рати и о погублении и о гладе:</p>
<p>9 пророк прорекий мир, пришедшу слову познают пророка, егоже посла им Господь в вере.</p>
<p>10 И взя ананиа пред очима всех людий клады от выи иеремиины и сокруши я.</p>
<p>11 И рече ананиа пред очима всех людий глаголя: сице рече Господь: тако сокрушу ярем навуходоносора царя вавилонска еще два лета дний со выи всех языков. И отиде иеремиа на путь свой.</p>
<p>12 И бысть слово Господне ко иеремии, по сокрушении ананиине клад со выи его, глаголя:</p>
<p>13 иди и рцы ко анании глаголя: тако рече Господь: клады древяныя сокрушил еси и сотвориши вместо тех клады железны,</p>
<p>14 яко тако рече Господь: ярем железен возложих на выи всех языков, служити навуходоносору царю вавилонску, и послужат ему: ктому и звери земныя дах ему.</p>
<p>15 И рече иеремиа пророк ко анании: слыши, анание: не посла тебе Господь, ты же сотворил еси людий сих уповати на неправду.</p>
<p>16 Того ради сице рече Господь: се, аз отпущу тя от лица земли, в сем лете умреши, яко на Господа (Бога) глаголал еси.</p>
<p>17 И умре ананиа лжепророк в сем лете месяца седмаго.</p>
<h4>29</h4>
<p>1 И сия словеса книги, юже посла иеремиа из Иерусалима ко старейшинам преселеным и ко жерцем и лживым пророком и всем людем, ихже пресели навуходоносор из Иерусалима до вавилона,</p>
<p>2 последи изшедшу иехонии царю и царице, и кажеником и всякому свободну, и художнику и юзнику из Иерусалима,</p>
<p>3 рукою елеаса сына сафаня и гамариа сына хелкиина, егоже посла седекиа царь иудин ко царю вавилонску в вавилон, глаголя:</p>
<p>4 тако рече Господь Бог израилев о преселеных, ихже пресели из Иерусалима в вавилон:</p>
<p>5 соградите храмины и вселитеся, и насадите вертограды и ядите плоды их,</p>
<p>6 и поимите жены и чадотворите сыны и дщери, и приведите сыном вашым жены и дщери вашя дадите за мужы, и да раждают сыны и дщери, и умножайтеся, а не умаляйтеся:</p>
<p>7 и взыщите мира земли, на нюже преселих вас тамо, и молите Господа за ня, яко в мире их будет мир вам.</p>
<p>8 Яко тако рече Господь сил, Бог израилев: да не препирают вас лживии пророцы, иже в вас, и да не препирают вас волсви ваши, и не послушайте соний своих, яже вы видите во сне,</p>
<p>9 яко неправедне тии прорицают вам во имя мое, а не послах их, рече Господь.</p>
<p>10 Яко тако рече Господь: егда исполнятся в вавилоне седмьдесят лет, посещу вас и уставлю словеса моя на вас, еже возвратити люди моя на место сие:</p>
<p>11 и помышлю на вы помышление мира, а не злая, еже дати вам сия:</p>
<p>12 и помолитеся ко мне, и послушаю вас,</p>
<p>13 и взыщете мене, и обрящете мя: и егда взыщете мене всем сердцем вашим,</p>
<p>14 и явлюся вам, глаголет Господь, и возвращу узники вашя и соберу вас от всех стран и от всех градов, в няже изгнах вас, глаголет Господь: и возвратитися повелю вам на место откуду превести вас повелех.</p>
<p>15 Понеже рекосте: возстави нам Господь пророки в вавилоне.</p>
<p>16 Тако бо рече Господь ко царю седящу на престоле давидове и ко всем людем живущым во граде том, и братиям вашым, не изшедшым с вами в плен,</p>
<p>17 тако глаголет Господь вседержитель: се, аз послю на ня мечь и глад и мор, и положу я яко смоквы худыя, ихже немощно ясти, понеже зело худы быша:</p>
<p>18 и сотру я мечем и гладом и мором, и дам я в погубление всем царствам земным и в проклятие, и во удивление и в посмех и в поругание всем языком, к нимже извергох я:</p>
<p>19 занеже не послушаша словес моих, глаголет Господь, яже послах к ним рабы моими пророки, рано востая и посылая, и не послушасте, глаголет Господь.</p>
<p>20 Вы убо слышите слово Господне, все преселение, еже выслах из Иерусалима в вавилон.</p>
<p>21 Тако глаголет Господь вседержитель Бог израилев на ахиава сына колиева и на седекию сына маасиева, иже прорицают вам во имя мое лживо: се, аз предаю я в руце навуходоносора царя вавилонска, и побиет я пред очима вашима:</p>
<p>22 и возмется от них проклятие всему преселению иудину, еже в вавилоне, глаголюще: да сотворит ти Господь якоже седекии сотвори и якоже ахиаву, ихже сожже царь вавилонский во огни,</p>
<p>23 беззакония ради, еже сотвориша во Иерусалиме, и любодеяху с женами граждан своих и слово глаголаша во имя мое лживо, егоже не повелех им, аз же есмь судия и послух, глаголет Господь.</p>
<p>24 И к самеи еламитину речеши:</p>
<p>25 тако глаголет Господь вседержитель, Бог израилев: понеже послал еси во имя твое послания ко всем людем, иже во Иерусалиме, и ко софонии сыну маасеову жерцу и ко всем жерцем, глаголя:</p>
<p>26 Господь даде тя жерца вместо иодаа жерца, быти приставнику в дому Господни, всякому человеку прорицающу и всякому человеку неистовующу, и вдаси его в затвор и в кладу.</p>
<p>27 И ныне почто не запретисте иеремии, иже от анафофа, прорицающему вам?</p>
<p>28 Яко того ради посла к нам в вавилон, глаголя: долгое есть время, соградите храмины и вселитеся, и насадите вертограды и ядите плоды их.</p>
<p>29 И прочте книгу сию софониа во ушы иеремии пророка.</p>
<p>30 И бысть слово Господне ко иеремии глаголя:</p>
<p>31 посли ко преселником глаголя: тако рече Господь на самею еламитина: понеже прорече вам самеа, аз же не послах его, и сотвори вас уповати на неправду:</p>
<p>32 того ради сице рече Господь: се, аз посещу на самею и на род его, и не будет ему человека посреде вас, еже видети благая, яже аз сотворю вам, глаголет Господь, зане отступление глагола на Господа.</p>
<h4>30</h4>
<p>1 Слово бывшее ко иеремии от Господа глаголя:</p>
<p>2 тако рече Господь Бог израилев глаголя: впиши вся словеса в книги, яже глаголах к тебе.</p>
<p>3 Яко се, дние грядут, рече Господь, и возвращу преселение людий моих израиля и иуды, рече Господь вседержитель, и возвращу я на землю, юже дах отцем их, и овладеют ею.</p>
<p>4 И сия словеса, яже глагола Господь о израили и о иуде.</p>
<p>5 Тако рече Господь: глас страха услышите: страх, и несть мира.</p>
<p>6 Вопросите и видите, аще раждает мужеск пол? и о страсе, в немже имети будут чресла и спасение? понеже видех всякаго человека, и руце его на чреслех его аки раждающия: обратишася лица в желтую болезнь.</p>
<p>7 о, люте! яко бысть велик день той и несть подобна ему: и время тесно есть иакову, и от того спасется.</p>
<p>8 В той день, рече Господь, сокрушу ярем со выи их и узы их расторгну: и не послужат тии ктому чуждим,</p>
<p>9 но послужат тии Господу Богу своему: и давида царя их возставлю им.</p>
<p>10 Сего ради ты не бойся, рабе мой иакове, глаголет Господь, ни устрашайся, израилю: яко се, аз спасу тя из земли дальния и семя твое из земли пленения их: и возвратится паки иаков и почиет и всякаго добра исполнен будет, и не будет устрашаяй тя.</p>
<p>11 Яко аз с тобою есмь, глаголет Господь, спасаяй тя: яко сотворю скончание во всех языцех, в няже разсеях тя: тебе же не сотворю во скончание, но накажу тя в суде и очищая не очищу тя.</p>
<p>12 Тако бо глаголет Господь: возставих сокрушение твое, болезненна есть язва твоя,</p>
<p>13 несть судяй суда твоего, на болезнь врачевался еси, пользы несть тебе:</p>
<p>14 вси друзие твои забыша тя, ниже вопросят тя, яже о мире твоем: яко язвою вражиею поразих тя, наказанием твердым: множества ради неправды твоея превозмогоша греси твои.</p>
<p>15 Что вопиеши о сокрушении твоем? неизцельна есть болезнь твоя множества ради неправды твоея, и твердых ради грехов твоих сотворих ти сия (вся).</p>
<p>16 Того ради вси ядущии тя изядени будут, и вси врази твои плоть их всю изядят: во множестве неправды твоея умножишася греси твои, сотвориша сия тебе: и будут разграбляющии тя в разграбление, и всех пленяющих тя дам во пленение.</p>
<p>17 Яко обяжу язву твою и от ран твоих уврачую тя, рече Господь: яко расточенным называху тя, сионе ловитва наша есть, яко несть взыскающаго его.</p>
<p>18 Тако глаголет Господь: се, аз возвращу преселение иаковле и пленники его помилую, и возградится град в высоту свою, и храм по чину своему утвердится:</p>
<p>19 и изыдут из него поющии и глас играющих, и умножу я, и не умалятся.</p>
<p>20 И внидут сынове их якоже и прежде, и свидения их пред лицем моим исправятся: и посещу на вся стужающыя им,</p>
<p>21 и будут крепльшии его на ня, и князь его из него изыдет: и соберу я, и обратятся ко мне: кто бо есть той, иже приложит сердце свое обратитися ко мне? рече Господь.</p>
<p>22 И будете ми в люди, и аз вам буду в Бога.</p>
<p>23 Яко гнев Господень изыде яр, изыде гнев обращаемь, на нечестивыя приидет.</p>
<p>24 Не отвратится гнев ярости Господни, дондеже сотворит и дондеже исполнит умышление сердца своего: в последния дни познаете я.</p>
<h4>31</h4>
<p>1 Во время оно рече Господь, буду в Бога роду израилеву, и тии будут ми в люди.</p>
<p>2 Тако рече Господь: обретох теплоту в пустыни со изгибшими от меча: идите и не потребите израиля,</p>
<p>3 Господь издалеча явится ему: любовию вечною возлюбих тя, того ради вовлекох тя в щедроты.</p>
<p>4 Яко возгражду тя, и возградишися, дево израилева: возмеши тимпаны своя и изыдеши с собором играющих.</p>
<p>5 Еще насадите винограды в горе самарийстей, насаждающе насадите и похвалите.</p>
<p>6 Яко есть день воззвания отвещавающих в горах ефремовых: востаните и взыдите в сион ко Господеви Богу нашему:</p>
<p>7 яко тако рече Господь иакову: возвеселитеся веселием и воскликните на главу языков: слышано сотворите и похвалите, рцыте: спасе Господь люди своя, останок израилев.</p>
<p>8 Се, аз веду их от севера и соберу их от конец земли в праздник пасхи: и чадородит народ мног, и возвратятся семо.</p>
<p>9 С плачем изыдоша, а со утешением возведу я, проводя чрез ровенники вод по пути праву, и не заблудят по нему: яко аз бех израилеви во Отца, и ефрем первенец ми есть.</p>
<p>10 Слышите, языцы, слово Господне, и возвестите во островех дальних и рцыте: развеявый израиля соберет его и снабдит его, яко пастырь стадо свое.</p>
<p>11 Яко избави Господь иакова и изят его от руки сильнейших его.</p>
<p>12 И приидут и возвеселятся в горе сион, и приидут ко благотам Господним, на землю пшеницы и вина и плодов, и скотов и овнов: и будет душа их якоже древо плодовито, и не взалчут ктому.</p>
<p>13 Тогда возрадуются девицы в собрании юношей, и старцы возрадуются: и обращу плачь их на радость, и утешу их, и сотворю их веселы.</p>
<p>14 Возвеличу и упою душу жерцев сынов левииных, и людие мои благот моих насытятся.</p>
<p>15 Тако рече Господь: глас в раме слышан бысть плача и рыдания и вопля: рахиль плачущися чад своих, и не хотяше утешитися, яко не суть.</p>
<p>16 Тако рече Господь: да почиет глас твой от плача и очи твои от слез, яко есть мзда делом твоим, глаголет Господь, и возвратятся от земли вражия:</p>
<p>17 и есть надежда последним твоим, (глаголет Господь,) и возвратятся сынове твои в пределы своя.</p>
<p>18 Слышя слышах ефрема плачуща: наказал мя еси, (Господи,) и наказахся: аз якоже телец не научихся: обрати мя, и обращуся, яко ты еси Господь Бог мой:</p>
<p>19 понеже последи пленения моего покаяхся и последи разумения моего возстенах в день посрамления и показах тебе, яко приях укоризну от юности моея.</p>
<p>20 Сын любезен мне, ефрем, отроча питеющееся, понеже словеса моя в нем, памятию воспомяну и: того ради потщахся о нем, милуяй помилую его, рече Господь.</p>
<p>21 Постави себе самого, сионе, стражу, сотвори мучение, направи сердце твое на путь прав, имже ходил еси: возвратися, девице израилева, обратися во грады твоя рыдающи.</p>
<p>22 Доколе отвращаешися, дщи обезчествованая? яко созда Господь спасение в насаждение ново, в немже спасении обыдут человецы.</p>
<p>23 Яко тако рече Господь: еще рекут слово сие в земли иудейстей и во градех ея, егда возвращу преселение его: благословен Господь на праведней горе святей своей:</p>
<p>24 и живущии во градех иудиных и во всей земли его, купно со земледельцем, и вознесется во стаде.</p>
<p>25 Яко упоих всяку душу жаждущу и всяку душу алчущу насытих.</p>
<p>26 Того ради востах от сна и видех, и сон ми сладок бысть.</p>
<p>27 Се, дние грядут, глаголет Господь, и всею израиля и иуду семя человечо и семя скотское.</p>
<p>28 И будет, якоже бдех на ня потребити и озлобити, тако бдети буду о них, еже созидати и насаждати, рече Господь.</p>
<p>29 В тыя дни не рекут ктому: отцы ядоша кислая, а зубы детем оскомнишася:</p>
<p>30 но кийждо своим грехом умрет, и ядшему кислая оскоменятся зубы его.</p>
<p>31 Се, дние грядут, глаголет Господь, и завещаю дому израилеву и дому иудину завет нов,</p>
<p>32 не по завету, егоже завещах отцем их в день, в оньже емшу ми за руку их, извести я от земли египетския, яко тии не пребыша в завете моем, и аз небрегох их, глаголет Господь.</p>
<p>33 Яко сей завет, егоже завещаю дому израилеву по днех онех, глаголет Господь: дая законы моя в мысли их, и на сердцах их напишу я, и буду им в Бога, и тии будут ми в люди:</p>
<p>34 и не научит кийждо ближняго своего и кийждо брата своего, глаголя: познай Господа: яко вси познают мя от мала даже и до великаго их: яко милостив буду неправдам их и грехов их не помяну ктому.</p>
<p>35 Аще возиесется небо на высоту, рече Господь, и аще смирится испод земли низу, и аз не отвергу рода израилева о всех, яже сотвориша, глаголет Господь.</p>
<p>36 Тако рече Господь, давый солнце во свет дне, луну и звезды на свет нощи, и вопль на мори, и возшумеша волны его, Господь вседержитель имя ему.</p>
<p>37 Аще премолкнут законы сии от лица моего, рече Господь, то и род израилев престанет быти язык пред лицем моим во вся дни.</p>
<p>38 Се, дние грядут, рече Господь, и созиждется град Господеви от столпа анамеиля до врат уголных:</p>
<p>39 и изыдет размерение его противу ему до могил гарив, и оымется окрест избранным камением,</p>
<p>40 и всю юдоль мертвых и пепела, и весь ассаримоф даже до водотечи кедрския, даже до угла коний врат восточных, освящение Господеви, и ктому не исторгнется и не потребится даже до века.</p>
<h4>32</h4>
<p>1 Слово бывшее от Господа ко иеремии в десятое лето седекии, царя иудина, то лето осмоенадесять навуходоносору царю вавилонску.</p>
<p>2 И тогда сила царя вавилонска острог обложи окрест Иерусалима, иеремиа же стегомь бяше во дворе темничнем, иже есть во дворе царя иудина,</p>
<p>3 в нейже заключи его седекиа царь, глаголя: почто ты прорицаеши, глаголя: тако рече Господь: се, аз даю сей град в руце царя вавилонска, и возмет его,</p>
<p>4 и седекиа царь иудин не спасется от руки халдейски, яко преданием предастся в руце царя вавилонска, и соглаголет усты своими ко устом его, и очи его очи его узрят,</p>
<p>5 и в вавилон внидет седекиа и ту будет, дондеже посещу его, глаголет Господь: аще же воевати будете на халдеи, ничесоже успеете?</p>
<p>6 И рече иеремиа: бысть слово Господне ко мне глаголя:</p>
<p>7 се, аиамеил, сын саломль, брата отца твоего, идет к тебе, глаголя: прикупи себе село мое, еже во анафофе, яко тебе суд ужичества прияти во притяжание.</p>
<p>8 И прииде ко мне анамеил, сын саломль, брата отца моего, по словеси Господню во двор темничный и рече ми: прикупи себе село мое, еже во анафофе в земли венмаиини: яко тебе суд прикупити е, ты бо старей. И разумех, яко слово Господне есть,</p>
<p>9 и прикупих село анамеиле, сына брата отца моего, от анафофа, и поставих ему седмьнадесять сикль сребра,</p>
<p>10 и вписах в книгу и запечатах, и засвидетелствовах послухи и поставих сребро на весах.</p>
<p>11 И взях книгу купления прочтену и запечатану.</p>
<p>12 И дах книгу купления варухови сыну нириину, сына маассеова, пред очима анамеила сына брата отца моего, и пред очима стоящих послух и вписавших в книги купления, и пред очима всех иудеов, седящих во дворе темничнем.</p>
<p>13 И завещах варуху пред очима их, глаголя:</p>
<p>14 тако рече Господь вседержитель Бог израилев: возми книгу сию купления запечатленну и книгу прочтеную и вложи ю в сосуд глинян, да пребудет дни множайшыя.</p>
<p>15 Яко тако рече Господь вседержитель Бог израилев: еще притяжутся храмины и села и винограды на сей земли.</p>
<p>16 И молихся ко Господеви по отдании книги прикупления варуху сыну нириину, глаголя:</p>
<p>17 о, сый Господи Боже! ты сотворил еси небо и землю крепостию твоею великою и мышцею твоею высокою, не утаится от тебе ничтоже,</p>
<p>18 творяй милость в тысящы и отдаяй грехи отчи в недра чад их по них: Бог великий и крепкий,</p>
<p>19 Бог велика совета и силен делесы, Бог великий вседержитель и великоименит Господь: очи твои отверсты на вся пути сынов человеческих, дати комуждо по пути его и по плоду начинаний его:</p>
<p>20 иже сотворил еси знамения и чудеса во земли египетстей, даже до сего дне и во израили и в людех, и сотворил еси имя себе, якоже день сей,</p>
<p>21 и извел еси люди твоя израиля из земли египетския знамении и чудесы, рукою крепкою и мышцею высокою и видении великими,</p>
<p>22 и дал еси им сию землю, еюже клялся еси отцем их, землю кипящую медом и млеком.</p>
<p>23 И внидоша и прияша ю, и не послушаша гласа твоего и в заповедех твоих не ходиша: вся, яже заповедал еси им (творити), не сотвориша, и сотвориша, да сбудутся им вся злая сия.</p>
<p>24 Се, народ идет на сей град взяти его, и град предан есть в руце халдеев воюющих нань от лица меча и глада и мора. Якоже глаголал еси, тако и бысть: и се, ты зриши.</p>
<p>25 А ты ко мне глаголеши: притяжи себе село сребром: и вписах в книгу, и запечатах, и засвидетелствовах послухи, град же предастся в руце халдейсте.</p>
<p>26 И бысть слово Господне ко мне глаголя:</p>
<p>27 аз Господь Бог всея плоти, еда от мене утаится что?</p>
<p>28 Сего ради тако рече Господь Бог израилев: отдан предастся сей град в руце царя вавилонска, и возмет его,</p>
<p>29 и приидут халдее воюющии на сей град, и пожгут его огнем, и храмины сожгут, в нихже кадиша на кровех своих ваалу и возливаша возлияния богом инем, ко еже разгневати мя.</p>
<p>30 Понеже беша сынове израилевы и сынове иудины едини творяще зло пред очима моима от юности своея, сынове израилевы подвизают мя на гнев в делех рук своих, рече Господь.</p>
<p>31 Яко на гнев мой и на ярость мою бе град сей, от негоже дне соградиша его и даже до сего дне, яко отставити его от лица моего,</p>
<p>32 злобы ради всякия сынов израилевых и иудиных, яко сотвориша разгневати мя тии и царие их, и князи их и вельможи их, и жерцы их и пророцы их, мужие иудины и живущии во Иерусалиме,</p>
<p>33 и обратиша хребет ко мне, а не лице: и наказах я из утра, и не послушаша прияти наказания,</p>
<p>34 и положиша осквернения своя в дому, идеже наречеся имя мое, в нечистотах своих:</p>
<p>35 и соградиша требища ваалу, яже в дебри сына енномля, еже возносити сыны своя и дщери своя молоху, ихже не заповедах им, и не взыде на сердце мое, еже сотворити мерзость сию на согрешение иуде.</p>
<p>36 И ныне тако рече Господь Бог израилев ко граду, о немже ты глаголеши: предан будет в руце царя вавилонска мечем и гладом и мором.</p>
<p>37 Се, аз соберу я от всея земли, идеже разсеях я во гневе моем и ярости моей и в преогорчении велием, и обращу я на сие место, и посажду я во уповании,</p>
<p>38 и будут ми в люди, и аз буду им в Бога:</p>
<p>39 и дам им путь ин и сердце ино, боятися мене вся дни, на благоту им и чадом их по них:</p>
<p>40 и завещаю им завет вечный, егоже не отвращу последи их, и страх мой дам в сердце их, ко еже не отступити им от мене:</p>
<p>41 и посещу еже ублажити я и насажду я в сей земли с верою и со всем сердцем моим и со всею душею моею.</p>
<p>42 Яко тако рече Господь: якоже наведох на люди сия вся злая сия великая, тако аз наведу на них вся благоты, яже аз глаголах к ним.</p>
<p>43 И возобладают паки селы на земли, о нейже ты глаголеши: непроходна будет от человек и скота, и предашася в руце халдейсте.</p>
<p>44 И притяжут села сребром: и впишеши в книги, и запечатаеши, и опослушиши послухи в земли вениамини и окрест Иерусалима, и во градех иудиных и во градех горних, и во градех польных и во градех нагев и: яко возвращу преселения их, глаголет Господь.</p>
<h4>33</h4>
<p>1 И бысть слово Господне ко иеремии вторицею, тойже бяше еще связан во дворе темничнем, глаголя:</p>
<p>2 тако рече Господь, творяй землю и устрояяй ю, еже исправити ю, Господь имя ему:</p>
<p>3 возопий ко мне, и отвещаю ти и возвещу тебе великая и крепкая, ихже не разумел еси.</p>
<p>4 Яко тако рече Господь Бог израилев о домех града сего и о храмех царя иудина, растерзанных на остроги и на забрала,</p>
<p>5 еже противитися ко халдеем, и наполню его мертвыми человеки, ихже поразих во гневе моем и в ярости моей, и отвратих лице мое от них всех ради злоб их.</p>
<p>6 Се, аз наведу на ня срастение язвы и изцеление, и изврачую я и явлю им, еже слушати, и изцелю я и сотворю им мир и веру:</p>
<p>7 и обращу преселение иудино и преселение израилево, и согражду я, якоже и прежде,</p>
<p>8 и очищу я от всех неправд их, имиже согрешиша ми, и милостив буду всем неправдам их, имиже отступиша от мене.</p>
<p>9 И будет в веселие и во хвалу и в величие всем людем земли, иже услышат вся благоты, яже аз сотворю им, и убоятся, и огорчатся о всех благотах и о всем мире, егоже аз сотворю им.</p>
<p>10 Тако рече Господь: еще услышится в сем месте, о немже вы глаголете: пусто есть от человек и от скот, во градех иудиных и вне Иерусалима, опустевших, понеже несть человека, ни скота,</p>
<p>11 глас веселия и глас радости, глас жениха и глас невесты, глас глаголющих: исповедайтеся Господеви вседержителю, яко благ Господь, яко в век милость его: и принесут дары похваления в дом Господень, яко возвращу все преселение земли тоя по прежнему, рече Господь.</p>
<p>12 Тако глаголет Господь сил: еще будут на сем месте пустем, за еже не быти человеку, ни скоту, во всех градех его обиталища пастухов пасущих овцы,</p>
<p>13 во градех горних и во градех польных, и во градех нагев и в земли вениамини, и во окрестных Иерусалима и во градех иудиных, еще пойдут овцы к руце изчисляющаго, глаголет Господь.</p>
<p>14 Се, дние грядут, рече Господь, и возставлю слово благо, еже глаголах к дому израилеву и к дому иудину.</p>
<p>15 Во днех онех и в то время произрастити сотворю давиду отрасль правды, и сотворит суд и правду на земли.</p>
<p>16 Во днех онех спасен будет иуда, и Иерусалим пребудет в надежди: и сие есть имя, имже нарекут его: Господь праведен наш.</p>
<p>17 Тако бо рече Господь: не оскудеет от давида муж седяй на престоле дому израилева:</p>
<p>18 и от жерцев и от левитов не погибнет муж от лица моего, приносяй всесожжения и дар и творяй жертвы по вся дни.</p>
<p>19 И бысть слово Господне ко иеремии глаголя:</p>
<p>20 тако глаголет Господь: может ли разоритися завет мой со днем и завет мой с нощию, еже не быти дню и нощи во время свое?</p>
<p>21 то и завет мой разорится с давидом рабом моим, еже не быти от него сыну царствующу на престоле его, и с левиты и священники рабы моими.</p>
<p>22 Якоже сочтены быти не могут звезды небесныя, ни измерен быти песок морский, тако умножу семя раба моего давида и левиты служители моя.</p>
<p>23 И бысть слово Господне ко иеремии глаголя:</p>
<p>24 еда не видел еси, что рекоша людие сии, глаголюще: два народа, ихже избра Господь, и се, отверже я: и преогорчиша людий моих, (сего ради) яко да не будет ктому народ пред ними?</p>
<p>25 Тако рече Господь: не положих ли убо завета моего между днем и нощию и законов небеси и земли?</p>
<p>26 Тогда и семя иаковле и давида раба моего отвергу, еже не прияти от семене его князей семене авраама и исаака и иакова: яко паки возвращу плен их и помилую их.</p>
<h4>34</h4>
<p>1 Слово, еже бысть ко иеремии от Господа, егда навуходоносор царь вавилонский и вси вои его, и вся земля власти его и вси людие воеваху на Иерусалим и на вся грады иудины, глаголя:</p>
<p>2 тако рече Господь Бог израилев: иди ко седекии царю иудину и речеши ему: тако рече Господь: преданием предастся сей град в руце царя вавилонска, и возмет его и пожжет его огнем:</p>
<p>3 и ты не уцелееши от руку его, и ят будеши, и в руце его предасися: и очи твои очи его узрят, и уста его со усты твоими соглаголют, и в вавилон внидеши.</p>
<p>4 Но обаче слыши слово Господне, седекие, царю иудинъ! тако глаголет Господь к тебе: не умреши от меча, но в мире умреши:</p>
<p>5 и якоже плакаша отцев твоих царствовавших прежде тебе, восплачутся и тебе: увы, господи, и: увы, господи! восплачутся и тебе, яко слово аз соглаголах, рече Господь.</p>
<p>6 И глагола иеремиа пророк ко седекии царю иудину вся словеса сия во Иерусалиме.</p>
<p>7 И сила царя вавилонска воева на Иерусалим и на грады иудины оставшыяся: на лахис и на азику, яко тии осташася во градех иудиных грады тверды.</p>
<p>8 Слово бывшее ко иеремии от Господа, повнегда скончати царю седекии завет к людем, иже во Иерусалиме, еже нарещи им отпущение,</p>
<p>9 еже отпустити комуждо раба своего и комуждо рабыню свою, евреанина и евреаныню, свободны, да не работает муж от израиля.</p>
<p>10 И обратишася вси вельможи и вси людие вступившии в завет еже отпустити комуждо раба своего и комуждо рабу свою свободны и ктому не владети ими. Слышаша убо и отпустиша.</p>
<p>11 И обратишася по сих вспять и удержаша паки рабы и рабыни своя, ихже отпустиша свободных, и взяша в рабы и рабыни.</p>
<p>12 И бысть слово Господне ко иеремии от Господа глаголя:</p>
<p>13 тако рече Господь Бог израилев: аз завещах завет ко отцем вашым в день, в оньже избавих я от земли египетския, из дому работы, глаголя:</p>
<p>14 егда скончаются шесть лет, да отпустиши брата своего евреанина, иже продан есть тебе: и да делает ти шесть лет, и да отпустиши его свободна от себе. И не послушаша мене отцы ваши, ни приклониша уха своего.</p>
<p>15 И обратистеся вы днесь сотворити правая пред очима моима, еже нарещи комуждо отпущение ближняго своего: и совершисте завет пред лицем моим в дому, идеже наречеся имя мое в нем:</p>
<p>16 и отвратистеся, и осквернисте завет мой, еже возвратити комуждо раба своего и комуждо рабу свою, ихже отпустисте свободны душею их: и покористе их, якоже быти у вас в рабы и в рабыни.</p>
<p>17 Того ради сице рече Господь: вы не послушасте мене, нарещи отпущения кийждо брату своему и кийждо ближнему своему: се, аз нарицаю отпущение вам на мечь и на смерть и на глад, и дам вы на разсыпание всем царствам земным:</p>
<p>18 и дам мужы преступившыя завет мой и не хранящыя словес завета моего, емуже соизволиша пред лицем моим: телца егоже разсекоша на две части и ходиша между разделенными частьми его:</p>
<p>19 князи иудины и князи Иерусалимли, и вельможы и жерцы и вся люди земли ходящыя между разделеным телцем,</p>
<p>20 и дам я в руки врагом их и в руки ищущих души их, и будут трупи их в ядь птицам небесным и зверем земным:</p>
<p>21 и седекию царя иудейска и князи его дам в руце врагов их и в руку ищущих души их и в руку воинства царя вавилонска, отбегающих от них.</p>
<p>22 Се, аз завещаю, рече Господь, и возвращу я в землю сию, и повоюют на ню, и возмут ю, и пожгут ю огнем и грады иудины: и дам я в непроходны от живущих.</p>
<h4>35</h4>
<p>1 Слово бывшее ко иеремии от Господа, во дни иоакима сына иосиина, царя иудина, глаголя:</p>
<p>2 иди в дом рихавль и призови я и веди я в дом Господень, во един от дворов, и напоиши я вином.</p>
<p>3 И изведох иезонию сына иеремиина, сына хавасиина, и братию его, и сыны его, и весь дом рихавль,</p>
<p>4 и введох я в дом Господень, во хранилище имения сынов анании, сына годолиина, человека Божия, иже есть близ дому князей, выше дому маасеова, сына селомля, стрегущаго двор.</p>
<p>5 И поставих пред ними корчаг вина и чашы, и рекох: пийте вино.</p>
<p>6 И рекоша: не пием вина, яко ионадав сын рихавль, отец наш, заповеда нам, глаголя: не пийте вина вы и сынове ваши до века:</p>
<p>7 и храмин да не соградите, и семене не сейте, и виноград да не будет вам, но в кушах да живете вся дни живота вашего, да поживете дни многи на земли, на нейже обитаете вы.</p>
<p>8 И послушахом словесе ионадава отца нашего, еже не пити вина вся дни живота нашего, мы и жены нашя, и сынове наши и дщери нашя,</p>
<p>9 и еже не сограждати храмин жити тамо: и винограда и нивы и семене не бысть нам.</p>
<p>10 И жихом в кущах, и послушахом и сотворихом по всем, елика заповеда нам ионадав отец наш.</p>
<p>11 И бысть, егда прииде навуходоносор царь вавилонский на землю нашу, и рекохом: вшедше да внидем во Иерусалим от лица халдейска и от лица силы ассирийския: и вселихомся ту.</p>
<p>12 И бысть слово Господне ко иеремии глаголя:</p>
<p>13 тако глаголет Господь сил, Бог израилев: иди и рцы человеку иудину и живущым во Иерусалиме: еда не восприимете наказания послушати словес моих?</p>
<p>14 Утвердиша слово сынове ионадава, сына рихавля, еже заповеда сыном своим, еже не пити вина, и не пиша даже до дне сего, яко послушаша заповеди отца своего: аз же глаголах к вам заутра, и не послушасте мене:</p>
<p>15 и посылах к вам рабы моя пророки, утренюя и глаголя: обратитеся кийждо от пути своего злаго, и лучше сотворите дела своя, и не ходите вслед богов инех, еже служити им, и вселитеся на земли, юже дах вам и отцем вашым: и не приклонисте ушес ваших и не послушасте.</p>
<p>16 И уставиша сынове ионадавли, сына рихавля, заповедь отца своего, юже заповеда им: а людие мои не послушаша мене.</p>
<p>17 Сего ради сице рече Господь сил, Бог израилев: се, аз наведу на иуду и на вся живущыя во Иерусалиме вся злая, яже соглаголах на ня: понеже глаголах к ним, и не послушаша, призывах я, и не отвещаша ми.</p>
<p>18 Дому же рихавлю рече иеремиа: тако рече Господь Бог вседержитель: понеже послушаша сынове ионадава, сына рихавля, заповеди отца своего, творити, елика заповеда им отец их:</p>
<p>19 сего ради сия глаголет Господь сил, Бог израилев: не оскудеет муж от сынов ионадавлих, сына рихавля, стояй пред лицем моим, вся дни земли.</p>
<h4>36</h4>
<p>1 И бысть в лето четвертое иоакима, сына иосиина, царя иудина, бысть слово Господне ко иеремии глаголя:</p>
<p>2 возми себе свиток книжный и напиши в нем вся словеса, яже соглаголах к тебе на израиля и на иуду и на вся языки, от негоже дне глаголах к тебе, от дне иосии царя иудина и до сего дне:</p>
<p>3 негли услышит дом иудин вся злая, яже аз помышляю сотворити им, да отвратятся от пути своего злаго, и милостив буду неправдам их и грехом их.</p>
<p>4 И призва иеремиа варуха, сына нириина: и вписа варух от уст иеремииных вся словеса Господня, яже соглагола к нему, во свиток книжный.</p>
<p>5 И заповеда иеремиа варуху глаголя: мене стрегут, и не могу внити в дом Господень,</p>
<p>6 ты убо вниди и прочти во свитце сем, в немже написал еси от уст моих словеса Господня, во ушы людий в дому Господни в день поста и во ушы всему дому иудину, приходящым от градов своих, да прочтеши им:</p>
<p>7 негли падет молитва их пред лицем Господним, и отвратятся от пути своего злаго: яко велика ярость и гнев Господень, егоже соглагола на люди сия.</p>
<p>8 И сотвори варух сын нириин но всему, елика заповеда ему иеремиа пророк прочести во книзе словеса Господня в дому Господни.</p>
<p>9 И бысть в пятое лето иоакима царя иудина, в девятый месяц, заповедаша пост пред лицем Господним всем людем во Иерусалиме и всему множеству, еже снидеся от градов иудиных во Иерусалим.</p>
<p>10 И прочте варух во книзе словеса иеремиина в дому Господни, в дому гамариеве, сына сафаня книгочия, во дворе вышнем, во преддверии врат дому Господня новых, во ушы всех людий.</p>
<p>11 И слыша михей сын гамариев, сына сафаня, вся словеса Господня от книги.</p>
<p>12 И сниде в дом царев, в дом книжника, и се, тамо вси князи седяху, елисам книгочий и далеа сын селемиев, и нафан сын аховоров и гамариа сын сафань, и седекиа сын ананиин и вси князи,</p>
<p>13 и возвести им михей вся словеса, яже слыша чтуща варуха во ушы людем.</p>
<p>14 И послаша вси князи ко варуху сыну нириину, иудину сыну нафаниину, сына селемиина, сына хусиина, глаголюще: книгу, юже ты чтеши во ушы людем, возми ю в руку свою и прииди. И взя варух сын нириин книгу в руку свою и сниде к ним.</p>
<p>15 И рекоша ему: паки прочти во ушы наши. И прочте варух во ушы их.</p>
<p>16 И бысть яко услышаша вся словеса, совещашася кийждо со ближним своим и реша варуху: возвещающе возвестим царю вся словеса сия.</p>
<p>17 И вопросиша варуха, глаголюще: откуду еси вписал вся словеса сия?</p>
<p>18 И рече варух: от уст своих поведа ми иеремиа вся словеса сия, аз же писах в книгу.</p>
<p>19 И рекоша князи варуху: иди и скрыйся ты и иеремиа, и человек да не увесть, где вы.</p>
<p>20 И внидоша ко царю во двор, книгу же вдаша хранити в дому елисама книгочия, и возвестиша царю вся словеса сия.</p>
<p>21 И посла царь иудина взяти книгу. И взя ю от дому елисамы книгочия, и прочте иудин во ушы царевы и во ушы всех князей стоящих окрест царя.</p>
<p>22 Царь же седяше во храмине зимней, в девятый месяц, и поставлено бе пред ним огнище со огнем.</p>
<p>23 И бысть чтущу иудину третий лист и четвертый, раздроби я бритвою книгочия и возметаше на огненное огнище, дондеже скончася весь свиток на огненнем огнищи.</p>
<p>24 И не ужасошася и не растерзаша риз своих царь и вси отроцы его, слышавшии вся словеса сия.</p>
<p>25 Елнафан же и далеа, и гамариа и годолиа глаголаша царю, еже бы не сожещи свитка. И не послуша их.</p>
<p>26 И повеле царь иеремеилу сыну цареву и сараеви сыну езриилеву и селемию сыну авдеилеву, да изымают варуха книгочия и иеремию пророка. Но сокры я Господь.</p>
<p>27 И бысть слово Господне ко иеремии, егда сожже царь свиток, вся словеса, яже вписа варух от уст иеремииных, глаголя:</p>
<p>28 паки возми ты свиток другий и впиши вся словеса бывшая во свитце, яже сожже царь иоаким:</p>
<p>29 и ко иоакиму царю иудину речеши: тако рече Господь: ты сожегл еси сию книгу, глаголя: почто вписал еси в ней, глаголя: входя внидет царь вавилонский и потребит землю сию, и потребятся от нея человецы и скоти?</p>
<p>30 Того ради сице рече Господь на иоакима царя иудина: не будет ему седящаго на престоле давидове, и будет тело его мертвое повержено на знои дневнем и на мразе нощнем:</p>
<p>31 и посещу нань и на его род и на отроки его, и наведу нань и на живущыя во Иерусалиме и на землю иудину вся злая, яже соглаголах на ня, и не послушаша.</p>
<p>32 И взя варух свиток другий и вписа в нем от уст иеремииных вся словеса книги, яже сожже иоаким царь иудин: и еще приложишася ему словеса множайша неже первая.</p>
<h4>37</h4>
<p>1 И царствова седекиа сын иосиин вместо иехонии сына иоакимова, егоже постави навуходоносор царь вавилонский царствовати во иудеи.</p>
<p>2 И не послуша той и отроцы его и людие земли словес Господних, яже глагола рукою иеремииною.</p>
<p>3 И посла царь седекиа иоахала сына селемиина и софонию сына массеа жерца ко иеремии пророку, глаголя: молися за ны ко гдоу Богу нашему.</p>
<p>4 Иеремиа же свободен прихождаше и прохождаше среде града, не введоша бо его во храмину темничную.</p>
<p>5 И сила фараоня изыде из египта, и слышавше халдее облегшии Иерусалим слух их, отступиша от Иерусалима.</p>
<p>6 И бысть слово Господне ко иеремии глаголя:</p>
<p>7 тако рече Господь Бог израилев: тако речеши царю иудину, пославшему к тебе вопросити мя: се, сила фараоня, изшедшая вам на помощь, возвратится паки до земли египетския,</p>
<p>8 и возвратятся халдее и повоюют град сей, и возмут его и пожгут его огнем.</p>
<p>9 Яко тако рече Господь: не прельщайте душ своих, глаголюще: отходяше отидут от нас халдее: яко не отидут.</p>
<p>10 И аще побиете всю силу халдеев воюющих на вы, и останут нецыи язвени, кийждо на месте своем, сии востанут и пожгут град сей огнем.</p>
<p>11 И бысть егда взыде сила халдейска от Иерусалима, от лица силы фараони,</p>
<p>12 изыде иеремиа из Иерусалима ити в землю вениаминю, еже купити оттуду посреде людий.</p>
<p>13 Внегда же быти ему во вратех вениаминих, и (бысть) тамо человек, у негоже обита саруиа сын селемиин, сына ананиина, и взя иеремию, глаголя: ко халдеем ты бежиши.</p>
<p>14 И рече иеремиа: лжа, не ко халдеем аз бегу. И не послуша его. И взя саруиа иеремию и приведе его ко князем.</p>
<p>15 И разгневашася князи на иеремию и биша его, и послаша его в дом ионафана книгочия, яко той сотвориша храминою темничною.</p>
<p>16 И прииде иеремиа в дом рва и в херет, и седе ту дни многи.</p>
<p>17 И посла седекиа царь и призва его, и вопрошаше его царь отай, аще есть слово от Господа? И рече ему иеремиа: есть. И рече: в руце царя и вавилонска предан будеши.</p>
<p>18 И рече иеремиа царю: чим преобидех тя и отроки твоя и люди сия, яко ты вдаеши мя в дом темничный?</p>
<p>19 и где суть пророцы ваши прорицавшии вам, глаголюще, яко не приидет царь вавилонский на вас и на землю сию?</p>
<p>20 ныне же послушай, молютися, господи мой, царю, да падет моление мое пред лицем твоим: и не посылай мя паки в дом ионафана книгочия, да не умру тамо.</p>
<p>21 И повеле царь, и ввергоша его во храмину темничную, и даяху ему хлеб един на день извне, идеже пекут, дондеже скончашася хлебы из града. И седяше иеремиа во дворе темничнем.</p>
<h4>38</h4>
<p>1 И слыша сафаниа сын нафань и годолиа сын пасхоров, и иоахал сын селемиин и фасхор сын мелхиев словеса, яже иеремиа глагола ко всем людем, глаголя:</p>
<p>2 тако рече Господь: седяй во граде сем умрет мечем и гладом и мором, исходяй же ко халдеем жив будет, и будет душа его на обретение, и жив будет.</p>
<p>3 Яко тако рече Господь: преданием предастся град сей в руце силы царя вавилонска, и возмет его.</p>
<p>4 И рекоша царю: да умрет человек той, яко сей разслабляет руце мужей воюющих оставшихся во граде и руки всех людий, глаголя к ним по словесем сим: яко человек сей не проповедает людем сим мира, но токмо злая.</p>
<p>5 И рече царь седекиа: се, той в руках ваших. Понеже не можаше царь противу им.</p>
<p>6 И взяша иеремию и ввергоша его в ров мелхиин, сына царева, иже бяше во дворе темничнем: и свесиша его ужами в ров, в рове же не бяше воды, но тина, и бяше в тине иеремиа.</p>
<p>7 И слыша авдемелех мурин, и той бяше во дворе цареве, яко ввергоша иеремию в ров: царь же (в той час) седяше во вратех вениаминих.</p>
<p>8 И изыде авдемелех от дому царева и рече ко царю глаголя:</p>
<p>9 злосотворил еси, яже сотворил еси, убивая человека сего от лица глада, яко несть хлеба во граде ктому.</p>
<p>10 И повеле царь авдемелеху, глаголя: поими с собою отсюду тридесять мужей и извлецы иеремию из рова, да не умрет.</p>
<p>11 И поят авдемелех мужы, и прииде в дом царев подземный, и взя оттуду ветхи порты и ветхия ужы, и вверже я ко иеремии в ров, и рече к нему:</p>
<p>12 положи сия под ужы. И сотвори иеремиа сице.</p>
<p>13 И извлекоша его ужами и изяша его из рова. И седе иеремиа во дворе темничнем.</p>
<p>14 И посла царь, и призва к себе иеремию в дом аселисиль, иже в дому Господни. И рече ему царь: вопрошаю тя словесе (единаго), и не утай от мене словесе.</p>
<p>15 И рече иеремиа царю: аще повем ти, то не смертию ли умориши мя? и аще совещаю ти, то не послушаеши мене.</p>
<p>16 И клятся ему царь, глаголя: жив Господь, иже сотвори нам душу сию, аще убию тя и аще предам тя в руце человек сих ищущих души твоея (на смерть).</p>
<p>17 И рече ему иеремиа: тако рече Господь сил, Бог израилев: аще изыдый изыдеши к воеводам царя вавилонска, жива будет душа твоя, и град сей не пожжется огнем, и жив будеши ты и дом твой:</p>
<p>18 аще же не изыдеши ко князем царя вавилонска, предастся град сей в руце халдейсте, и пожгут его огнем, и ты не спасешися от руки их.</p>
<p>19 И рече царь иеремии: аз опасение имам от иудеев избежавших ко халдеем, да не предадут мя (халдее) в руце их, и поругаются ми.</p>
<p>20 И рече иеремиа: не предадят тебе: послушай убо словесе Господня, еже аз глаголю тебе, и лучше ти будет, и жива будет душа твоя:</p>
<p>21 и аще не восхощеши ты изыти, сие слово, еже сказа мне Господь:</p>
<p>22 и се, вся жены, оставшыяся в дому царя иудина, изведутся ко князем царя вавилонска: и тыя глаголаху: прельстиша тя и премогоша тя мужие мирницы твои, и ослабиша во поползновениих ногу твою и отвратишася от тебе:</p>
<p>23 и жены твоя и чада твоя изведут ко халдеем, и ты не уцелееши, яко рукою царя вавилонска ят будеши, и град сей пожжется.</p>
<p>24 И рече ему царь: человек да не увесть словес сих, и да не умреши ты.</p>
<p>25 И аще услышат князи, яко глаголах с тобою, и приидут к тебе и рекут ти: повеждь нам, что глагола к тебе царь? не утай от нас, и не убием тебе: и что глагола к тебе царь?</p>
<p>26 И речеши им: повергох аз моление мое пред лицем царевым, яко да не возвратит мене в дом ионафань, умрети ми тамо.</p>
<p>27 И приидоша вси князи ко иеремии и вопросиша его. И поведа им по всем словесем сим, яже заповеда ему царь. И умолкнуша, яко несть слышано слово Господне.</p>
<p>28 И седяше иеремиа во дворе темничнем, дондеже взяша Иерусалим.</p>
<h4>39</h4>
<p>1 И бысть в девятое лето седекии царя иудина, в месяц десятый, прииде навуходоносор царь вавилонский и вся сила его на Иерусалим, и воеваху нань.</p>
<p>2 И в первоенадесять лето седекии, в месяц четвертый, в девятый день месяца, разседеся град.</p>
<p>3 И внидоша вси князи царя вавилонска и седоша во вратех средних, ниргелсарасар, самагад, навусахар, навусарис, нагаргас, насерравамаг, и прочии воеводы царя вавилонскаго.</p>
<p>4 И бысть егда узре я седекиа царь иудин и вси мужие ратнии, и избегоша, и изыдоша в нощи от града по пути вертограда царева и сквозе врата, яже беша между стеною и предстением: и изыдоша в путь пустыни.</p>
<p>5 И гнаша вслед их воинство халдейско, и постигоша седекию и поли пустыни иерихонския, и емше приведоша к навуходоносору царю вавилонску во ревлаф, иже в земли емаф, и глагола к нему с судом.</p>
<p>6 И изби царь вавилонский сыны седекиины во ревлафе пред очима его, и вся вельможы иудины поби царь вавилонский.</p>
<p>7 И очи седекии изят, и окова его путы, и отведе его в вавилон.</p>
<p>8 Дом же царев и домы всех людий пожгоша халдее огнем и стену Иерусалимску превратиша:</p>
<p>9 и останок людий, и оставших во граде, и убегшыя, иже утекоша ко царю вавилонску, и останок людий, и оставших пресели навузардан воевода в вавилон:</p>
<p>10 а от людий убогих, ничтоже имущих, остави навузардан воевода воинств в земли иудине, и даде им винограды и нивы в той день.</p>
<p>11 И заповеда навуходоносор царь вавилонский о иеремии пророце навузарданови воеводе воинств и рече:</p>
<p>12 возми его и положи нань очи твои и ничтоже ему сотвори зла: но якоже восхощет, тако сотвори ему.</p>
<p>13 Посла убо навузардан воевода воинства и навузезван, и рапсарис и ниргел, и сарасар и фавман, и вси воеводы царя вавилонска:</p>
<p>14 и послаша, и пояша иеремию от двора темничнаго, и даша его годолии сыну ахикамову, сына сафаня, и изведоша его, и седе среде людий.</p>
<p>15 И ко иеремии бысть слово Господне ко дворе темничнем глаголя:</p>
<p>16 иди и рцы ко авдемелеху мурину, глаголя: тако рече Господь Бог израилев: се, аз приношу словеса моя на град сей во злая? а не во благая: и будут пред лицем твоим в той день:</p>
<p>17 и избавлю тя в той день, и не дам тебе в руце человек, ихже ты боишися от лица их:</p>
<p>18 яко избавляя спасу тя, и мечем не падеши: и будет душа твоя на обретение, яко уповал еси на мя, рече Господь.</p>
<h4>40</h4>
<p>1 Слово бывшее ко иеремии от Господа, повнегда отпусти его навузардан архимагир из рамы, егда взя его связанаго путы от среды, от Иерусалима и от иуды преселения, ведомых в вавилон.</p>
<p>2 И взя его архимагир и рече ему: Господь Бог твой соглаголал есть злая сия на место сие:</p>
<p>3 и приведе, и сотвори Господь, якоже рече, зане согрешисте ему и не послушасте гласа его, и бысть вам глагол сей.</p>
<p>4 И се, ныне разреших тя от уз, яже на руку твоею: аще ти есть добро ити со мною в вавилон, поиди, и положу очи мои на тя: аще же ни, остани зде: се, вся земля пред лицем твоим есть: что изволиши, и аможе восхощеши ити, тамо иди:</p>
<p>5 и возвратися ко годолии, сыну ахикамову, сыну сафаню, егоже постави царь вавилонский в земли иудине, и живи с ним среде людий, во всех благих пред очима твоима, еже ходити, и ходи. И даде ему архимагир пищу и дары и отпусти его.</p>
<p>6 И прииде иеремиа ко годолии сыну ахмикамову в массифаф и седе среде людий своих оставшихся на земли.</p>
<p>7 И егда услышаша вси воеводы силы яже на селе, тии и силы их, яко поставил есть царь вавилонский годолию сына ахикамова (властелина) над землею, и яко предаде ему мужы и жены и дети, и от убогих земли, иже не преведени быша в вавилон:</p>
<p>8 приидоша ко годолии в массифаф исмаил сын нафаниин и иоанан, и ионафан сын кариев и сареа сын фанаемефов, и сынове офи, иже беша из нетофафы, и иезониа сын махафы, тии и мужие их.</p>
<p>9 И клятся им годолиа и мужем их, глаголя: не убойтеся от лица отрок халдейских: вселитеся на земли и служите царю вавилонску, и лучше вам будет:</p>
<p>10 и се, аз сежу в массифафе, стати противу лицу халдейску, иже аще приидут на вас: вы же соберите вино и овощь, и соберите масло, и влийте в сосуды своя, и вселитеся во грады, яже удержасте.</p>
<p>11 И вси иудее, иже в земли моавли и в сынех аммоних, и иже во идумеи и иже во всей земли, услышаша, яко дал есть царь вавилонский останок во иуде и яко поставил есть над ними годолию сына ахикамова, сына сафанова.</p>
<p>12 И приидоша вси иудее от всех мест, в няже бяху убегли, и приидоша ко годолии в землю иудину в массифаф, и собраша вино и овощь и масло много зело.</p>
<p>13 Иоанан же сын кариев и вси воеводы силы, иже на селех, приидоша ко годолии в массифаф</p>
<p>14 и рекоша ему: веси ли, яко велиса царь сынов аммоних посла к тебе исмаила сына нафаниева поразити душу твою? И не верова им годолиа сын ахикамль.</p>
<p>15 Иоанан же сын кариев рече ко годолии отай в массифафе, глаголя: да иду убо и побию исмаила, сына нафаниина: и никтоже да увесть, да не како поразит душу твою, и разсыплется весь иуда собраный к тебе, и погибнет останок иудин.</p>
<p>16 И рече годолиа ко иоанану сыну кариеву: не сотвори дела сего, яко лжу ты глаголеши на исмаила.</p>
<h4>41</h4>
<p>1 И бысть в седмый месяц, прииде исмаил сын нафаниин сына елисамова, от рода царева, и вельможи царевы десять мужей с ним ко годолии в массифаф, и ядоша ту вкупе хлеб.</p>
<p>2 И воста исмаил и десять мужей иже с ним, и поразиша годолию мечем, и убиша, егоже постави царь вавилонский над землею,</p>
<p>3 и всех иудеев, иже беша с ним в массифафе, и всех халдеев, иже обретошася тамо, и мужей военных изби исмаил.</p>
<p>4 И бысть во вторый день по убиении годолиеве, и человек не уведе.</p>
<p>5 И приидоша мужие от сихема и от салима и от самарии осмьдесят мужей, обритыми брадами и растерзаными ризами, плачущеся, и дары и фимиам в руку их, еже внести в дом Господень.</p>
<p>6 И изыде противу им исмаил сын нафаниев от массифы: тии же идяху и плакахуся: и егда сретеся с ними, рече к ним: внидите ко годолии.</p>
<p>7 И бысть, вшедшым им среде града, изсече я исмаил у кладязя, той и мужие, иже беша с ним.</p>
<p>8 И обретошася десять мужей ту и реша исмаилу: не убий нас, яко суть нам имения на нивах, пшеница и ячмень, и мед и масло. И мину их и не уби их посреде братий их.</p>
<p>9 И кладязь, в оньже вверже исмаил вся, яже изби, сей кладязь велик есть, егоже сотвори царь аса, от лица ваасы царя израилева, сей наполни исмаил убиенными.</p>
<p>10 И обрати исмаил вся люди оставшыя в млссифафе и дщери царевы, яже вручил архимагир годолии сыну ахикамову, и взя их исмаил сын нафань: и отиде на ону страну сынов аммоних.</p>
<p>11 И слыша иоанан сын кариев и вси воеводы силы, иже с ним, вся злая, яже сотвори исмаил сын нафаниев,</p>
<p>12 и приведоша вся воя своя и идяху воевати нань, и обретоша его при воде мнозе во гаваоне.</p>
<p>13 И бысть, егда увидеша вси людие, иже со исмаилом, иоанана сына кариева и вся воеводы силы, иже быша с ним, возрадовашася:</p>
<p>14 и возвратишася вси людие, ихже плени исмаил от массифы, и возвратившеся отидоша ко иоанану сыну кариеву.</p>
<p>15 Исмаил же уцеле со осмию мужи от лица иоананя и иде ко сыном аммоним.</p>
<p>16 И взя иоанан и вси воеводы силы, иже с ним, вся оставшыяся люди, ихже возврати от исмаила сына нафаня из массифафа, повнегда уби годолию, сына ахикамля, мужы сильны на рати, и жены, и останки, и каженики, ихже обрати от гаваона,</p>
<p>17 и идоша, и седоша на земли вирофоамли, яже ко вифлеему, еже ити и внити во египет от лица халдейска: понеже убояшася от лица их:</p>
<p>18 яко уби исмаил годолию, егоже постави царь вавилонский на земли иудине.</p>
<h4>42</h4>
<p>1 И приидоша вси воеводы силы, и иоанан сын кариев и азариа сын маасеев, и вси людие от мала и до велика</p>
<p>2 ко иеремии пророку и рекоша ему: да падет молитва наша пред лицем твоим, и помолися о нас ко Господеви Богу твоему о оставшихся сих: яко остася мало нас от многих, якоже очи твои видят:</p>
<p>3 и да возвестит нам Господь Бог твой путь, по немуже пойдем, и слово, еже сотворим.</p>
<p>4 И рече им иеремиа пророк: слышах: се, аз помолюся о вас Господеви Богу нашему по словесем вашым: и будет, слово, еже отвещает Господь, повем вам и не потаю от вас словесе.</p>
<p>5 Тии же рекоша иеремии: буди Господь в нас послух правдив и верен, яко по всему слову, еже аще послет Господь к нам, тако сотворим:</p>
<p>6 аще добро и аще зло, гласа Господа нашего, к немуже мы посылаем тя, послушаем, да лучше нам будет, яко послушаем гласа Господа Бога нашего.</p>
<p>7 И егда скончашася десять дний, бысть слово Господне ко иеремии.</p>
<p>8 И призва иоанана сына кариева и воеводы силы, иже с ним быша, и вся люди от мала и до велика,</p>
<p>9 и рече им: тако рече Господь Бог израилев, к немуже посыласте мя, да простру молитвы вашя пред ним:</p>
<p>10 аще седяще сядете на земли сей, то созижду вас, а не разорю, и насажду вас, а не исторгну, яко престах от зол, яже сотворих вам.</p>
<p>11 Не убойтеся от лица царя вавилонска, егоже вы боитеся: от лица его не убойтеся, рече Господь: яко аз с вами есмь, еже избавляти вас и спасати вас от руки его:</p>
<p>12 и дам вам милость и помилую вас и возвращу вас на землю вашу.</p>
<p>13 Аще же речете вы: не сядем на земли сей, еже не слышати гласа Господа Бога нашего,</p>
<p>14 глаголюще: никако, но в землю египетску внидем, и не узрим рати, и гласа трубнаго не услышим, и о хлебех не взалчем, и тамо вселимся:</p>
<p>15 того ради слышите слово Господне, оставшии иудины, тако рече Господь вседержитель, Бог израилев: аще вы дадите лице ваше во египет и внидете тамо жити,</p>
<p>16 и будет, мечь, егоже вы боитеся от лица его, обрящет вы во египте, и глад, от негоже вы опасение имате от лица его, постигнет вы вслед вас во египте, и тамо измрете вы.</p>
<p>17 И будут вси мужие и вси иноплеменницы положившии лице свое на землю египетску жити тамо, оскудеют гладом и мечем, и будет от них ни един спасаемь от зол, яже аз наведу на ня.</p>
<p>18 Яко тако рече Господь сил, Бог израилев: якоже вскапа ярость моя на живущыя во Иерусалиме, тако вскаплет ярость моя на вас, вшедшым вам во египет: и будете в непроходимая и подручни, и в клятву и во укоризну, и не узрите ктому места сего.</p>
<p>19 Сия глагола Господь на вас оставшихся от иуды: не входите во египет. И ныне ведяще уведаете, яко засвидетелствовах вам днесь:</p>
<p>20 яко слукавновасте в душах ваших, пославше мя ко Господу Богу вашему, глаголюще: помолися о нас Господеви: и по всему, елико возглаголет тебе Господь Бог наш, тако возвести нам, и сотворим.</p>
<p>21 И возвестих вам днесь, и не послушасте гласа Господа Бога вашего во всем, егоже посла к вам:</p>
<p>22 и ныне ведуще ведайте, яко мечем и гладом и мором изчезнете на месте, на неже хощете ити жити тамо.</p>
<h4>43</h4>
<p>1 И бысть, егда преста иеремиа глаголя к людем вся словеса Господня, яже посла Господь к ним,</p>
<p>2 и рече азариа сын маасеев и иоанан сын кариев и вси мужие презорливии ко иеремии, глаголюще: лжеши, не посла тя к нам Господь Бог наш глаголати: не входите во египет жити тамо:</p>
<p>3 но варух сын нириин подущает тя на нас, да нас вдаси в руце халдейсте уморити нас и превести нас в вавилон.</p>
<p>4 И не послуша иоанан и вси воеводы силы и вси людие (не послушаша) гласа Господня, еже жити на земли иудине.</p>
<p>5 И взя иоанан и вси воеводы силы вся оставшыя иудины, возвращеныя от всех языков, аможе разсеяни быша, еже жити на земли иудине,</p>
<p>6 мужы сильныя и жены, и младенцы и дщери царевы, и душы, яже остави навузардан воевода силы со годолием сыном ахикамовым сына сафанова, и иеремию пророка, и варуха сына нириина,</p>
<p>7 и внидоша во египет, яко не послушаша гласа Господня, и внидоша во тафнас.</p>
<p>8 И бысть слово Господне ко иеремии во тафнасе глаголя:</p>
<p>9 возми себе камени велики и скрый я пред враты дому фараоня во тафнасе пред очима мужей иудиных, и речеши к ним:</p>
<p>10 тако глаголет Господь сил, Бог израилев: се, аз послю и приведу навуходоносора царя вавилонска раба моего, и поставит престол свой на камениих сих, ихже скрыл еси, и воздвигнет оружие свое на ня,</p>
<p>11 и внидет и поразит землю египетску: ихже на смерть, на смерть, и ихже на преселение, на преселение, а ихже под мечь, под мечь:</p>
<p>12 и пожжет огнем домы богов их, и пожжет я, и преселит я, и покрыет землю египетскую, якоже покрывается пастух ризою своею: и изыдет оттуду с миром</p>
<p>13 и сокрушит столпы илиуполя, иже во египте, и домы богов египетских пожжет огнем.</p>
<h4>44</h4>
<p>1 Слово бывшее ко иеремии (от Господа) и ко всем иудеем сущым в земли египетстей и седящым во магдале и во тафнасе, и во мемфисе и в земли пафурсте, глаголя:</p>
<p>2 тако глаголет Господь Бог израилев: вы видесте вся злая, яже наведох на Иерусалим и на грады иудины: и се, пусти суть ныне от живущих,</p>
<p>3 от лица злобы их, юже сотвориша разгневати мя, ходяще кадити богом чуждим, ихже не ведесте вы сами и отцы ваши.</p>
<p>4 И послах к вам отроки моя пророки заутра, и посылах я, глаголя: не творите дела осквернения сего, егоже возненавидех.</p>
<p>5 И не послушаша мене, ни приклониша уха своего обратитися от злоб своих, еже не кадити богом инем.</p>
<p>6 И вскапа ярость моя и гнев мои и разгореся во вратех иудиных и вне Иерусалима: и быша во опустение и в непроходимую до сего дне.</p>
<p>7 И ныне сице рече Господь вседержитель, Бог израилев: вскую вы творите злобы велики на душы своя, еже изсещи вам мужы и жены, младенца и ссущаго от среды иуды, да не останется ни един от вас,</p>
<p>8 разгневати мя в делех рук ваших, кадити богом инем в земли египетстей, в нюже приидосте жити тамо, да изсечени будете и в проклятие да будете и на укоризну во всех языцех земли?</p>
<p>9 еда забысте злобы отец ваших и злобы царей иудиных, и злобы князей ваших и злобы вашя, и злобы жен ваших, яже сотвориша в земли иудине и вне Иерусалима?</p>
<p>10 И не престаша даже до сего дне и не убояшася и не держахуся законов моих и повелений моих, яже дах пред лицем вашим и пред очима отец ваших.</p>
<p>11 Того ради тако глаголет Господь сил, Бог израилев: се, аз приставлю лице мое на вы во зло, еже погубити вся люди иудины:</p>
<p>12 и возму останки иудины, иже поставиша лица своя, еже внити в землю египетску и жити тамо, и изчезнут вси в земли египетстей, и падут мечем и гладом, и изчезнут от мала даже до велика: и будут на укоризну и в пагубу и в проклятие:</p>
<p>13 и посещу на седящих в земли египетстей, якоже посетих на Иерусалим, мечем и гладом и смертию,</p>
<p>14 и не будет уцелевша ни единаго же от оставших иудиных, обитающих в земли египетстей, еже возвратитися на землю иудину, к нейже тии надеются душами своими возвратитися тамо: не возвратятся, разве избегшии.</p>
<p>15 И отвещаша иеремии вси мужие разумеющии, яко кадят жены их богом иным, и вся жены собор велик, и вси людие седящии в земли египетстей, в земли пафурсте, глаголюще:</p>
<p>16 слово, еже глаголал еси к нам во имя Господне, не послушаем тебе,</p>
<p>17 яко творяще сотворим всякое слово, еже изыдет из уст наших, кадити царице небесней и возливати ей возлияния, якоже сотворихом мы и отцы наши, и царие наши и князи наши во градех иудиных и вне Иерусалима: и насытихомся хлебов, и благо нам бысть, и зла не видехом.</p>
<p>18 И егда престахом кадити царице небесней и возливати возлияния, оскудехом хлебы вси мы, и мечем и гладом скончахомся.</p>
<p>19 И егда кадихом мы царице небесней и возливахом ей возлияния, еда без мужей наших творихом ей опресноки и возливахом ей возлияния?</p>
<p>20 И рече иеремиа всем людем сильным и всем женам и всем людем отвещавшым ему словеса, глаголя:</p>
<p>21 не каждение ли, еже кадисте во градех иудиных и внеуду Иерусалима вы и отцы ваши, и царие ваши и князи ваши и людие земли, помяну Господь, и взыде на сердце его?</p>
<p>22 И не можаше Господь терпети ктому от лица злобы деяний ваших и от гнусностей, яже сотвористе: и бысть земля ваша во опустение и в непрохождение и в клятву, еже не быти живущым, якоже есть день сей,</p>
<p>23 от лица сих, имже кадисте (идолом) и имиже согрешисте Господеви: и не послушасте гласа Господня, и в повелениих его и в законе и во свидениих его не ходисте, и постигнуша вы злая сия, якоже день сей.</p>
<p>24 И рече иеремиа людем и женам: слышите слово Господне, весь иуда, иже есте в земли египетстей:</p>
<p>25 тако рече Господь вседержитель, Бог израилев, глаголя: вы и жены вашя усты вашими соглаголасте и руками вашими исполнисте, глаголюще: творяще сотворим исповедания наша, яже обещахом кадити царице небесней и возливати возлияния ей: пребывающе пребысте во обетех ваших и творяще сотвористе я.</p>
<p>26 Того ради слышите слово Господне, весь иуда, седящии в земли египетстей: се, кляхся именем моим великим, рече Господь, аще будет ктому имя мое во устех всего иуды, еже рещи, жив Господь Бог, во всей земли египетстей.</p>
<p>27 Яко се, аз возбудихся на ня озлобити их, а не благосотворити, и изчезнут весь иуда живущии в земли египетстей мечем и гладом, дондеже скончаются.</p>
<p>28 И уцелевшии от меча возвратятся на землю иудину малым числом: и уведят оставшии иудины, преселившиися в землю египетску обитати тамо, слово чие пребудет, мое, или их?</p>
<p>29 И сие вам знамение, глаголет Господь, яко посещу аз на вы на месте сем, да уведите, яко воистинну исполнятся словеса моя на вас во злая.</p>
<p>30 Тако рече Господь: се, аз предаю фараона вафриа царя египетска в руце врага его и в руце ищущих души его, якоже дах седекию царя иудина в руце навуходоносора царя вавилонска врага его и ищущаго души его.</p>
<h4>45</h4>
<p>1 Слово, еже глагола иеремиа пророк к варуху сыну нириеву, егда вписа словеса сия в книгу от уст иеремииных, в четвертое лето иоакима, сына иосиина, царя иудина, глаголя:</p>
<p>2 тако глаголет Господь вседержитель о тебе, варуше:</p>
<p>3 яко рекл еси: о, люте мне! о, люте мне! яко приложи Господь труд к болезни моей, успох с стенанием, покоя не обретох.</p>
<p>4 Рцы ему, сице глаголет Господь: се, яже аз соградих, аз разорю: и яже насадих аз, исторгну, и всю землю мою.</p>
<p>5 И ты ли взыщеши себе великих? не ищи: яко се, аз наведу злая на всяку плоть, глаголет Господь, и дам душу твою в корысть во всяцем месте, аможе аще пойдеши.</p>
<h4>46</h4>
<p>1 Слово, еже бысть ко иеремии пророку от Господа на языки,</p>
<p>2 ко египту противу силы фараона нехао царя египетскаго, иже бысть над рекою евфратом во кархамисе, егоже порази навуходоносор царь вавилонский, в лете четвертем иоакима сына иосиина, царя иудина.</p>
<p>3 Возмите оружие и щиты и идите на брань,</p>
<p>4 оседлайте кони и вседайте, всадницы, и станите во шлемех ваших, уставите копия и облецытеся в броня вашя.</p>
<p>5 Что убо видех их страшливых и хребты обращающих? крепцыи их избити, побегоша скоро и не озрешася вспять, отвсюду страх, глаголет Господь.</p>
<p>6 Не утечет легкий, ниже возможет избавитися крепкий на полунощь: близ реки евфрата побеждени суть и падоша.</p>
<p>7 Кто есть той, иже яко река восходит, и яко реки воздвижутся волны его?</p>
<p>8 Воды египта аки река взыдут, и аки река восколеблются воды его. И рече: взыду и покрыю землю, и погублю град и живущыя в нем.</p>
<p>9 Возсядите на кони и устройте колесницы, изыдите, сильнии муринстии, и ливиане вооруженнии щитами, и лидяне, взыдите наляцающе лук.</p>
<p>10 День сей Господа Бога вседержителя, день отмщения, да отмстит врагом своим, и пожрет я мечь Господень и насытится и упиется кровию их, яко жертва Господу вседержителю в земли полунощней, близ реки евфрата.</p>
<p>11 Взыди в галаад и возми ритину, дево, дщи египетска! всуе умножила еси врачевания твоя, и цельбы несть тебе.</p>
<p>12 Услышаша языцы глас, и плачь твой наполни землю: яко сильный сретеся с сильным, и оба вкупе изнемогоста и падоста.</p>
<p>13 Слово, еже глагола Господь ко иеремии пророку о сем: яко име приити навуходоносор царь вавилонский и поразити землю египетску.</p>
<p>14 Возвестите египту и разгласите во магдалу, и возопийте во мемфисе и во тафнасе поведите: стой и уготовися, яко пожрет мечь сия, яже окрест тебе суть.</p>
<p>15 Почто убежа от тебе апис? телец избранный твой не пребысть, яко Господь разруши его.</p>
<p>16 И множество твое изнеможе и паде, и кийждо ко ближнему своему глаголаху: востаним и возвратимся к людем нашым и в землю рождения нашего от лица меча еллинскаго.</p>
<p>17 Назовите имя фараона нехао царя египетска, смятение преведе время.</p>
<p>18 Живу аз, глаголет Царь, Господь вседержитель имя его: ибо, якоже фавор на горах и якоже кармель в мори, приидет.</p>
<p>19 Сосуды пленения сотвори себе, живущая дщи египетска, яко мемфис в запустение будет, и наречется, увы! и не будут в нем жити.</p>
<p>20 сница (избранна и) украшена египет, разорение от полунощи прииде на ню,</p>
<p>21 и наемницы его, живущии посреде его, якоже телцы тучнии питаеми в нем: зане и тии обратишася и побегоша вкупе, и не могоша стати, яко день погибели их прииде на ня и время отмщения их.</p>
<p>22 Глас их, якоже змиа звиздающаго, понеже с силою пойдут, со секирами приидут на него.</p>
<p>23 Яко древие секуще посекут лес его, глаголет Господь Бог: ибо не может сочтен быти, яко умножишася паче пругов, и несть им числа.</p>
<p>24 Посрамленна есть дщи египетска и дана в руце людем полунощным.</p>
<p>25 Рече Господь вседержитель, Бог израилев: се, аз посещу на аммона сына ея, и на фараона и на египет, и на боги его и на цари его, и на фараона и на уповающыя нань,</p>
<p>26 и дам их в руце ищущих души их, и в руку навуходоносора царя вавилонска, и в руце слуг его: и посем поживут якоже и первее, глаголет Господь.</p>
<p>27 Ты же не убойся, рабе мой иакове, ни устрашайся, израилю: се бо, аз тебе спасена сотворю издалеча и семя твое от земли пленения их: и возвратится иаков и почиет и благоуспеет, и не будет устрашаяй его.</p>
<p>28 Не бойся, рабе мой иакове, глаголет Господь, яко с тобою есмь аз: яко сотворю скончание во всех языцех, в няже извергох тя, тебе же не сотворю оскудети, но накажу тя судом и обезвиняя не обезвиню тя.</p>
<h4>47</h4>
<p>1 Слово Господне, еже бысть ко иеремии пророку на иноплеменники, прежде нежели порази фараон газу.</p>
<p>2 Тако глаголет Господь: се, воды восходят от севера и будут яко поток наводняяй, и потопят землю и исполнение ея, град и живущыя в нем: и возопиют людие и восплачутся вси живущии на земли,</p>
<p>3 от шума устремления его, от оружия ног его и от гремения колесниц его и от звука колес его: не обратишася отцы ко сыном своим, опустивше руце свои,</p>
<p>4 в день находящь, еже погубити вся иноплеменники: и разорю тир и сидон со всеми прочими помощники их, яко истребит Господь филистины, останки островов каппадокийских.</p>
<p>5 Прииде плешь на газу, отвержен бысть аскалон и останцы енакимли.</p>
<p>6 Доколе сещи будеши, о, мечу Божий! доколе не упокоишися? вниди в ножны твоя, почий и вознесися.</p>
<p>7 Како упокоится? понеже Господь заповеда ему на аскалона и на сущыя при мори, на прочыя востати.</p>
<h4>48</h4>
<p>1 О моаве тако рече Господь вседержитель, Бог израилев: о, люте нававу, яко погибе, взяся кариафаим, посрамися масигаф и побежден есть.</p>
<p>2 Несть ктому целение в моаве, веселие во есевоне, помыслиша нань злая: приидите и потребим я от язык: (сего ради) молчя умолкнеши, пойдет за тобою мечь.</p>
<p>3 Глас вопля от оронаима, погубление и сотрение велико.</p>
<p>4 Сотреся моав, возвестите вопль малых его.</p>
<p>5 Яко исполнися алаоф плача: взыдет рыдая путем оронаима, врази, вопль сотрения слышасте.</p>
<p>6 Бежите и спасите душы вашя, и будете яко осел дивий в пустыни.</p>
<p>7 Понеже имел еси надежду во оградах твоих и в сокровищих твоих, и ты ят будеши: и пойдет хамос во преселение, и священницы его и князи его вкупе.</p>
<p>8 И приидет губитель на всяк град, и не избавится ни един град, и погибнут удолия, и погубятся поля, якоже рече Господь.</p>
<p>9 Дайте знамение моаву, яко прикосновением прикосновен будет, и вси гради его будут пусти и без живущих.</p>
<p>10 Проклят (человек) творяй дело Господне с небрежением, и проклят возбраняяй мечу своему от крове.</p>
<p>11 Почиваше моав от младости своея и бе уповая на славу свою: не прелияся от сосуда в сосуд и во преселение не отиде: сего ради пребысть вкус его в нем, и воня его несть пременена.</p>
<p>12 Сего ради, се, дние грядут, глаголет Господь, и послю ему преселители, и преселят его, и сосуды его истощат и роги его сокрушат:</p>
<p>13 и посрамится моав от хамоса, якоже посрамлен есть дом израилев от вефиля, в немже имяху надежду.</p>
<p>14 Како глаголете: сильни есмы и мужие крепцы во бранех?</p>
<p>15 Погибе моав, град его, и избраннии юноши его снидоша под мечь, глаголет Царь, Господь вседержитель имя его.</p>
<p>16 Близ день моавль, еже приити, и зло его скоро зело.</p>
<p>17 Утешайте его вси, иже окрест его, и вси ведящии имя его: рцыте, како сокрушися жезл крепости, палица славна?</p>
<p>18 Сниди от славы и сяди, во влаге живущая, дщи дивоня, яко губитель моавский взыдет на тя разрушаяй ограды твоя.</p>
<p>19 На пути стани и воззри, живущая во ароире, и вопроси бежащаго и избегшаго, и рцы: что се бысть?</p>
<p>20 Посрамися моав, зане побежден есть: рыдайте и вопийте, возвестите во арноне, яко погибе моав,</p>
<p>21 и суд прииде на землю напольную, на хелон и на рефас и на мофаф,</p>
<p>22 и на девон и на наво и на дом девлафаим,</p>
<p>23 и на кариафаим и на вефгамул и на дом маонов,</p>
<p>24 и на кариоф и на восора и на вся грады моавли, иже далече и иже близ суть.</p>
<p>25 Отсечен есть рог моавль, и мышца его сокрушися, глаголет Господь:</p>
<p>26 упойте его, яко на Господа возвеличися, и приразит моав руку свою (о блевотину), и будет в посмех и сам.</p>
<p>27 И аще не в посмех бысть тебе израиль, аще в татстве твоем обретеся, яко воевал еси его: преселишися инамо.</p>
<p>28 Оставите грады и пребывайте на камени, живущии в моаве, и будите якоже голуби гнездящиися в каменех, во устех скважни.</p>
<p>29 Слышахом гордость моавлю, горд бе зело: презорство его и кичение его, возношение и воздвижение сердца его.</p>
<p>30 Аз же вем дела его, глаголет Господь: не доволство ли его тако сотвори?</p>
<p>31 Сего ради над моавом возрыдайте всюду, возопийте над мужи кирады смущения.</p>
<p>32 Яко плачем иазировым восплачуся о тебе, винограде асеримль! леторасли твоя проидоша море, градов иазировых коснушася, на жатву твою и на винное собирание твое хищник нападе.</p>
<p>33 Отята есть радость и веселие от кармила и от земли моавли, и вино от точил отях: никакоже изгнетаяй винну ягоду по обычаю песни воспоет.</p>
<p>34 От вопля есевонска даже до елеала и иаса грады их даша глас свой, от сигора даже до оронаима, и юница трилетная, понеже и воды немрим во сожжение будут.</p>
<p>35 И отиму моава, глаголет Господь, жрущаго на горах и кадящаго богом своим.</p>
<p>36 Того ради сердце моава, яко цевницы звяцати будут, и сердце мое к мужем кирады яко цевница звяцати будет: сего ради, яже пристяжа, погибоша от человек.</p>
<p>37 Всяка бо глава на всяцем месте острижена будет, и всяка брада оброснется, и всяка рука посечена будет, и на всяцем чресле вретище,</p>
<p>38 и на всех храминах моавских и на стогнах его всяк плачь, понеже сокруших моава, якоже сосуд непотребен, глаголет Господь.</p>
<p>39 Како изменися? возрыдаша, како обрати хребет моав и посрамися? и бысть моав в посмех и в ненависть всем окрест себе.</p>
<p>40 Яко тако глаголет Господь: се, якоже орел полетит и распрострет криле свои на моава,</p>
<p>41 взят есть кариоф, и ограды его обстоимы суть: и будет сердце сильных моавских в той день, яко сердце жены родящия.</p>
<p>42 И погибнет моав от людий, яко на Господа возвеличися.</p>
<p>43 Страх и пропасть и сеть на тя, о, живущий в моаве, глаголет Господь.</p>
<p>44 Иже убежит от лица страха, впадет в пропасть: и излазяй из пропасти имется сетию: понеже наведу сия на моава в лето посещения их, глаголет Господь.</p>
<p>45 Во стени есевонстей сташа от силы избегше, огнь бо изыде от есевона и пламень от среды сеона, и пожже часть моава и верх сынов смятения.</p>
<p>46 Горе тебе, моаве! погибоша людие хамоса, яко отведошася сынове твои и дщери твоя в плен.</p>
<p>47 И возвращу плен моавль в последния дни, глаголет Господь. До зде суд моавль.</p>
<h4>49</h4>
<p>1 К сыном аммоним тако глаголет Господь: еда не суть сынове израилевы, или наследника несть им? почто убо прия наследие мелхом гада, и людие его во градех его живяху?</p>
<p>2 Сего ради, се, дние грядут, глаголет Господь, и оглашу на равваф сынов аммоних ратный звук, и будет в непроходная и в пагубу, и требища его огнем сожжена будут, и восприимет израиль власть свою, глаголет Господь.</p>
<p>3 Возопий, есевоне, яко погибе гай: возопийте, дщери раввафски, препояшитеся вретищами, рыдайте и бегайте по забралом, яко мелхом во плен отведется, священницы и князи его вкупе.</p>
<p>4 Что хвалишися во удолиих? стече удолие твое, дщи безстудная, уповающая на богатства своя, глаголющи: кто приидет на мя?</p>
<p>5 Се, аз наведу на тя страх, глаголет Господь вседержитель, от всех сущих окрест тебе: и разсеетеся вси от лица его, и не будет собирающаго бежащих.</p>
<p>6 И посем возвращу пленники сынов аммоних, глаголет Господь.</p>
<p>7 Ко идумеи сия глаголет Господь вседержитель: еда есть ктому мудрость во фемане? погибе совет от разумных, непотребна бысть мудрость их,</p>
<p>8 попрано бысть место их: снидите в пропасть к седению, живущии во дедане: яко жестокая сотвори: (погибель исавлю) наведох нань во время, в неже посетих его.</p>
<p>9 Яко оымателие вина приидоша на тя, не оставят тебе останков: аки татие в нощи возложат руки своя.</p>
<p>10 Яко (аз) обнажих исава, открых тайная его, не возможет утаитися, погибе рукою брата своего и соседа своего,</p>
<p>11 и несть остатися сироте твоей, да живет: аз же сотворю жити, и вдовицы на мя уповаша.</p>
<p>12 Тако бо глаголет Господь: се, имже не бе закона пити чашу, пиюще испиют: и ты ли аки неповинный останешися? не будеши неповинен, но пия испиеши.</p>
<p>13 Собою бо кляхся, глаголет Господь, яко в пустыню и в поругание и в посмех и в проклятие будеши посреде его, и вси гради его будут в пустыню вечную.</p>
<p>14 Слух слышах от Господа, и послов во языки посла: соберитеся и идите противу ему и востаните на ополчение.</p>
<p>15 Се, мала дах тя во языцех и поругаема в людех.</p>
<p>16 Играние твое прельсти тя, безстудие сердца твоего обиташе в разселинах каменных, похити крепость холма высокаго: егда вознесеши яко орел гнездо свое, оттоле свергу тя, глаголет Господь.</p>
<p>17 И будет идумеа в запустение, всяк ходяй чрез ню подивится и позвиждет над всякою язвою ея.</p>
<p>18 Якоже превращена есть содома и гоморра и соседи ея, глаголет Господь, не поживет тамо муж, ниже пребудет тамо сын человечь.</p>
<p>19 Се, якоже лев изыдет от среды иордана на место сильнаго, яко скоро сотворю им бежати от него, и кто будет избран, егоже поставлю над ним? кто бо подобен мне? и кто противостанет ми? и кто есть сей пастырь, иже сопротивится лицу моему?</p>
<p>20 Сего ради слышите совет Господень, егоже совеща на едома, и умышление его, еже умысли на живущих во фемане, не свергут ли их малая от стад, и не разметано ли будет на них жилище их?</p>
<p>21 От гласа бо падения их потрясеся земля, и вопль на мори чермнем слышася гласа их.</p>
<p>22 Се, яко орел взыдет и возлетит и прострет криле свои над твердыньми его: и будет сердце сильных идумейских в той день, яко сердце жены родящия.</p>
<p>23 К дамаску: посрамися емаф и арфаф, яко слух зол слышаша, ужасошася, возмутишася на мори, (за попечение) упокоитися не могут.</p>
<p>24 Расторжеся дамаск, обратися на бежание, трепет объят и, скорбь и болезнь одержаша его яко раждающую.</p>
<p>25 Како не оставиша града славнаго, крепости любезныя?</p>
<p>26 Сего ради падут юноши на стогнах твоих, и вси мужие воинстии падут в той день, глаголет Господь вседержитель.</p>
<p>27 И возжгу огнь на стене дамаска, и пожжет стены сына адерова.</p>
<p>28 К кидару, царице двора, егоже порази навуходоносор царь вавилонский, тако глаголет Господь: востаните и взыдите на кидар и погубите сыны восточныя.</p>
<p>29 Селения их и стада их возмут: одежды их и вся сосуды их и велблюды их возмут себе, и призовут на ня страх окрест.</p>
<p>30 Бежите и отидите вскоре, в пропастех сядите, живущии во дворе, глаголет Господь: яко совеща на вы навуходоносор царь вавилонский совет и помысли на вас умышление.</p>
<p>31 Востаните и внидите к людем упокоеным, живущым в прохладе, глаголет Господь: иже ни дверий, ниже заворов имут, едини обитают.</p>
<p>32 И будут велблюды их в расхищение и множество скота их в разграбление, и развею я всяким ветром остриженых окрест, и от всех окрестных их приведу на ня погибель, глаголет Господь.</p>
<p>33 И будет двор в жилище змием и пуст даже до века, не поживет тамо муж, ниже будет живяй в нем сын человечь.</p>
<p>34 Слово Господне, еже бысть ко иеремии пророку на елам, в начале царства седекии царя иудина, глаголя:</p>
<p>35 тако глаголет Господь вседержитель: се, аз сокрушу лук еламль, начало силы их,</p>
<p>36 и наведу на елам четыри ветры от четырех стран небесных и развею я во вся ветры тыя, и не будет языка, в оньже бы не пришли бежащии еламитяне.</p>
<p>37 И устрашу их пред враги их и пред лицем ищущих души их, и наведу на ня злая, по гневу ярости моея, глаголет Господь: и послю вслед их мечь мой, дондеже сотру их:</p>
<p>38 и поставлю престол мой во еламе, и иждену оттуду царя и князи, глаголет Господь:</p>
<p>39 и будет в последния дни, возвращу плен еламль, глаголет Господь.</p>
<h4>50</h4>
<p>1 Слово, еже рече Господь на вавилон и на землю халдейскую иеремиею пророком.</p>
<p>2 Возвестите во языцех и слышано сотворите, воздвигните знамение, возопийте и не скрывайте, рцыте: пленен бысть вавилон, посрамися вил, победися меродах, посрамишася изваяния его, сокрушишася кумиры их.</p>
<p>3 Яко прииде нань язык от севера, той положит землю его в запустение, и не будет живяй в ней от человека даже и до скота: подвигнушася, отидоша.</p>
<p>4 В тыя дни и в то время, глаголет Господь, приидут сынове израилевы, тии и сынове иудины вкупе ходяще и плачуще пойдут и Господа Бога своего взыщут.</p>
<p>5 Во сион испытают стези, тамо бо обративше лица своя приидут и приложатся ко Господу заветом вечным, иже забвению не предастся.</p>
<p>6 Овцы погибшыя быша людие мои, пастырие их совратиша их и сотвориша я крытися по горам: с горы на холм ходиша.</p>
<p>7 Забыша ложа своего, вси обретающии их снедаху их, и врази их рекоша: не пощадим их, зане согрешиша Господу, пажить правды, собирающему отцев их Господу.</p>
<p>8 Отидите от среды вавилона и от земли халдейски изыдите, и будите яко козлища пред овцами.</p>
<p>9 Яко се, аз воздвигну и приведу на вавилон собрания языков великих от земли полунощныя, и ополчатся нань: оттуду пленен будет, якоже стрела мужа сильна искусна и возвратится праздна.</p>
<p>10 И будет земля халдейска в разграбление, вси грабителе ея наполнятся глаголет Господь:</p>
<p>11 зане веселистеся и велеречивасте, расхищающе наследие мое, скакасте бо яко телцы на траве и бодосте якоже волы.</p>
<p>12 Поругана бысть мати ваша зело, и посрамися родившая вас: се, последняя во языцех пуста и непроходна и суха.</p>
<p>13 От гнева Господня не поживут во век: но будет весь в запустение, и всяк ходяй сквозе вавилон подивится и позвиждет над всякою язвою его.</p>
<p>14 Ополчитеся на вавилон, вси окрестнии наляцающии лук, стреляйте нань, не щадите стрел ваших, понеже пред Господем согреши,</p>
<p>15 возмите его: ослабеша руце его, падоша основания его, сокрушишася забрала его, яко месть Господня есть: отмстите ему, якоже сотвори, сотворите ему:</p>
<p>16 потребите семя от вавилона, и держащаго серп во время жатвы от лица меча еллинска, кийждо к людем своим обратится, и кийждо в землю свою убежит.</p>
<p>17 Овча заблуждающее израиль, львове изнуриша е: первее яде его царь ассур, сей же последний и кости оглода ему навуходоносор царь вавилонский.</p>
<p>18 Сего ради тако глаголет Господь вседержитель, Бог израилев: се, аз посещу на царя вавилонска и на землю его, якоже посетих на царя ассурска,</p>
<p>19 и возведу паки израиля на пажить его, и упасется в кармиле и васане, и в горе ефремли и в галааде, и насытится душа его.</p>
<p>20 В тыя дни и в той час, глаголет Господь, поищут неправды израилевы, и не будет, и грехов иудиных, и не обрящутся: яко милостив буду им оставшымся.</p>
<p>21 На землю владеющих взыди и на живущих в ней посети, разори и убий сущыя по них, глаголет Господь, и сотвори вся, елика заповедаю тебе.</p>
<p>22 Глас брани и сотрение велико в земли халдейстей.</p>
<p>23 Како сокрушися и сотреся млат всея земли? како обратися в пустыню вавилон во языцех?</p>
<p>24 Взыдут на тя, и пленен будеши, и не познаеши, яко вавилон еси: обретен и ят еси, понеже разгневал еси Господа.</p>
<p>25 Отверзе Господь сокровища своя и изнесе сосуды гнева своего, яко дело есть Господу вседержителю в земли халдейстей:</p>
<p>26 яко приидоша времена его: отверзите хранилища его и испытайте и, аки вертеп, и погубите его, да не будет останка его.</p>
<p>27 Изсушите вся плоды его, и да снидут в заклание: горе им, яко прииде день их и час отмщения их.</p>
<p>28 Глас бежащих и избегших от земли вавилонския, да возвестят в сионе отмщение Господа Бога нашего, отмщение храма его.</p>
<p>29 Возвестите на вавилон многим, всем наляцающым лук, ополчитеся нань окрест: да не убежит ни един из него: воздайте ему по делом его, по всему, елика сотвори, сотворите ему, яко воста на Господа Бога святаго израилева.</p>
<p>30 Сего ради падут юноши его на стогнах его, и вси мужие воинстии его низвержени будут в той день, глаголет Господь.</p>
<p>31 Се, аз на тя, горде, глаголет Господь Бог вседержитель, яко прииде день твой и час посещения твоего:</p>
<p>32 и падет гордыня твоя и разрушится, и не будет возставляяй ю: и возжгу огнь в дубраве его, и пояст вся окрестная его.</p>
<p>33 Тако глаголет Господь вседержитель: порабощение терпят сынове израилевы и сынове иудины, вкупе вси пленившии их поработиша их, не хощут бо отпустити их.</p>
<p>34 Избавитель же их сильный, Господь вседержитель имя ему, судом судити имать супостаты своя, яко да избавит землю, и потрясет жительми вавилонскими.</p>
<p>35 Мечь на халдеев, глаголет Господь, и на жители вавилонския, и на князи и на мудрыя его,</p>
<p>36 мечь на обаятели его, и буии будут, и мечь на сильныя его, и ослабеют:</p>
<p>37 мечь на кони его и на колесницы его, и на вся прочыя люди, иже суть посреде его, и будут яко жены: мечь на сокровища его, и расхитятся:</p>
<p>38 мечь на воды его, и постыдятся, яко земля изваянных есть, и во островех хваляхуся.</p>
<p>39 Сего ради поживут мечты во островех, и поживут в нем дщери сиринов, и не будет живуща в нем ктому во веки, ниже соградится от рода в род.</p>
<p>40 Якоже преврати Господь содома и гоморра и окрестныя грады их, глаголет Господь, не пребудет тамо муж, ниже поживет в нем сын человечь.</p>
<p>41 Се, людие идут от севера, и язык велик, и царие мнози востанут от конец земли,</p>
<p>42 луки и щиты имуще, грозни суть и немилостиви: глас их яко море возшумит, на кони возсядут, уготовани якоже огнь на брань противу тебе, дщи вавилоня.</p>
<p>43 Услыша царь вавилонский слух их, и ослабеша руце его, скорбь объят его и болезни, яко раждающую.</p>
<p>44 Се, яко лев изыдет от рыкания иорданова на место ефана, яко скоро отмщу их от него, и всякаго юношу над ним поставлю. Кто бо подобен мне? и кто может стояти противу мене? и кто есть пастырь сей, иже воспротивится лицу моему?</p>
<p>45 Темже слышите совет Господень, егоже совеща на вавилон, и умышления его, яже умысли на землю халдейску: аще не исторгнутся агнцы овец их, аще не будет разметана (вкупе с ними) пажить их.</p>
<p>46 От гласа бо пленения вавилонскаго потрясется земля, и вопль во языцех слышан будет.</p>
<h4>51</h4>
<p>1 Тако глаголет Господь: се, аз воздвигну на вавилон и на живущыя халдеи ветр зноен губителный:</p>
<p>2 и послю на вавилон ругатели, и студно поругаются ему и истлят землю его: понеже горе на вавилон окрест в день озлобления его.</p>
<p>3 Да наляцает наляцаяй лук свой, и да облечется в броня своя, и не пощадите юнош его, и побийте все воинство его.</p>
<p>4 И падут избиеннии в земли халдейстей и язвеннии во странах ея.</p>
<p>5 Понеже не овдове израиль и иуда от Бога своего, от Господа вседержителя, яко земля их наполнися неправды от святых израилевых.</p>
<p>6 Бежите от среды вавилона и спасите кийждо душу свою и не погибнете в неправде его, зане время отмщения его есть от Господа, воздаяние той воздаст ему.</p>
<p>7 Чаша златая вавилон в руце Господни, напаяющи всю землю, от вина его пиша (вси) языцы, сего ради потрясошася.</p>
<p>8 Внезапу паде вавилон и сокрушися: плачите по нем, возмите масти к болезни его, да изцелится.</p>
<p>9 Врачевахом вавилона, и не изцеле: оставим его и отидем кийждо в землю свою, взыде бо к небеси суд его и воздвижеся даже до звезд.</p>
<p>10 Изнесе Господь суд свой: приидите и возвестим в сионе дела Господа Бога нашего.</p>
<p>11 Наострите стрелы, наполните тулы: воздвиже Господь дух царей мидских, яко противу вавилона гнев его, да погубит и, понеже отмщение Господне есть, отмщение людий его.</p>
<p>12 На стенах вавилонских воздвигните знамя, поставите стражи, уготовите стражей, уготовите оружие: яко умысли Господь, и сотворит, яже рече на живущыя в вавилоне,</p>
<p>13 живый над водами многими и богат в сокровищих своих: прииде конец твой истинно во утробы твоя.</p>
<p>14 Клятся бо Господь сил мышцею своею, яко наполню тебе людьми, якоже акридами, и возгласят над тобою низходящии.</p>
<p>15 Господь сотворивый землю в силе своей и устроивый вселенную в мудрости своей, и разумением своим распростре небеса,</p>
<p>16 егда он даст глас, умножатся воды на небеси, воздвизаяй облаки от конец земли, молнию в дождь сотвори, изводяй свет от сокровищ своих.</p>
<p>17 Обуя всяк человек от разума, посрамися всяк слиятель от изваяний своих, яко ложная слияния его, и несть духа в них:</p>
<p>18 суетна суть дела и смеху достойна, в час посещения своего погибнут.</p>
<p>19 Не такова часть иаковля, яко сотворивый всяческая той есть, (а израиль) жезл достояния его, Господь вседержитель имя его.</p>
<p>20 Сокрушаеши ты мне сосуды бранныя, и аз сокрушу в тебе языки и погублю в тебе царствия:</p>
<p>21 и избию в тебе кони и всадники их, и избию в тебе колесницы и вседающих на них:</p>
<p>22 и избию в тебе мужа и жену, и избию в тебе стара и отрока, и избию в тебе юношу и деву:</p>
<p>23 и избию в тебе пастыря и стада его, и избию в тебе орюща и работна скота его, и избию в тебе воеводы и правители.</p>
<p>24 И воздам вавилону и всем жителем халдейским вся злобы их, яже сотвориша над сионом пред очима вашима, глаголет Господь.</p>
<p>25 Се, аз на тя, горо смертоносная, глаголет Господь, растлевающая всю землю, и простру руку мою на тя и извергу тя из каменей, и дам тя в гору сожженую:</p>
<p>26 и не возмут от тебе камене во угл и камене во основание, яко потребишися во веки, глаголет Господь.</p>
<p>27 Воздвигните знамя на земли, вострубите трубою во языцех, освятите нань языки, возвестите нань царствам араратским от мене и асханазеом: утвердите над ним стрельницы, возведите нань кони, яко акридов множество.</p>
<p>28 Возведите нань языки, царя мидска и всея земли, воевод его и всех воев его и всея земли области его.</p>
<p>29 И потрясеся земля и смутися, зане воста на вавилон умышление Господне, еже положити землю вавилонску пусту и ненаселену.</p>
<p>30 Оскудеша крепцыи вавилонстии еже ратовати: сядут тамо во ограде, погибе храбрость их, и быша яко жены: пожжена суть селения, сотрены заворы его.</p>
<p>31 Гоняй во сретение текуща постигнет, и вестник сретит посла, да возвестит царю вавилонску, яко взят бысть град его.</p>
<p>32 От края прехождений его яти быша, и твердыни его зажжены огнем, и мужие его воинстии исходят.</p>
<p>33 Тако бо глаголет Господь вседержитель, Бог израилев: домове царя вавилонскаго яко гумно зрело измлачени будут: еще мало, и приидет жатва его.</p>
<p>34 Снеде мя, раздроби мя, прият мя тма тонка, навуходоносор царь вавилонский пожре мя, яко змий наполни чрево свое сладостию моею: и извергоша мя.</p>
<p>35 Труды мои и беды моя на вавилон, речет живущая в сионе, и кровь моя на живущыя в халдеех, речет Иерусалим.</p>
<p>36 Сего ради тако глаголет Господь: се, аз судити буду соперника твоего и отмщу отмщение твое, и пусто сотворю море его и изсушу потоки его.</p>
<p>37 И будет вавилон в запустение, жилище змием, в чудо и позвиздание, понеже не будет живущаго.</p>
<p>38 Вкупе аки львы востанут и аки скимни львов.</p>
<p>39 В горячести их дам питие им и упою я, да спят и уснут сном вечным и не востанут, глаголет Господь.</p>
<p>40 И низведу я яко агнцы на заклание и яко овны с козлы.</p>
<p>41 Како взяся сесах, и ята слава всея земли? како бысть во удивление вавилон во языцех?</p>
<p>42 Взыде на вавилон море в шуме волн своих, и покрыся.</p>
<p>43 Быша гради его в запустение, земля безводна и пуста, земля, в нейже никтоже поживет, и ниже будет витати в нем сын человечь.</p>
<p>44 И посещу на вила в вавилоне, и извергу то, еже поглоти, от уст его, и не соберутся вящше к нему языцы, зане и стены вавилонския падут.</p>
<p>45 Изыдите от среды его, людие мои, да спасет кийждо душу свою от гнева ярости Господни.</p>
<p>46 Да не когда умягчится сердце ваше, и убоитеся ради слуха, иже услышится на земли, и приидет в лето слышание, и по лете слышание, бедность и неправда на землю, и властелин на властелина.</p>
<p>47 Сего ради, се, дние грядут, и посещу на изваяныя вавилона: и вся земля его посрамится, и вси язвении его падут посреде его.</p>
<p>48 И возвеселятся над вавилоном небеса и земля и вся сущая в них: от полунощи бо приидут нань всегубителие, глаголет Господь:</p>
<p>49 и якоже сотвори вавилон падати язвеным во израили, тако в вавилоне падут язвении всея земли.</p>
<p>50 Избегшии меча, идите, не стойте: иже издалече, помяните Господа, и Иерусалим да взыдет на сердце ваше.</p>
<p>51 Посрамихомся, зане слышахом ругание наше, покры срамота лице наше, яко приидоша чуждии во святая наша в дом Господень.</p>
<p>52 Сего ради, се, дние грядут глаголет Господь, и посещу на изваяния его, и по всей земли его падут язвении.</p>
<p>53 Яко аще взыдет вавилон на небо и аще утвердит на высоте крепость свою, от мене приидут губителие его, глаголет Господь.</p>
<p>54 Глас вопля вавилонска, и сотрение велико в земли халдейстей:</p>
<p>55 яко погуби Господь вавилона и сотре от него глас велий шумящь яко воды многи, даде в пагубу глас его:</p>
<p>56 яко прииде на вавилон хищник, яти быша сильнии его, увяде лук их, яко Бог воздает им,</p>
<p>57 Господь воздает ему воздаяние: и упоит князи его и мудрыя его, и воеводы его и вои его и сильныя его, и уснут сном вечным и не возбудятся, глаголет Царь, Господь вседержитель имя его.</p>
<p>58 Тако глаголет Господь вседержитель: стена вавилонска сия преширока, подкопанием подкопана будет, и врата его высока огнем сожжена будут, и будут трудитися людие вотще, и языцы в начале погибнут.</p>
<p>59 Слово, еже заповеда Господь иеремии пророку, рещи сарею сыну нириину, сына маассеова, егда иде от седекии царя иудина в вавилон, в четвертое лето царства его: сарей же бе началник даров.</p>
<p>60 И написа иеремиа вся злая, яже имяху приити на вавилон, во едину книгу вся словеса сия, яже писана суть на вавилон. И рече иеремиа к сарею:</p>
<p>61 егда внидеши в вавилон, и узриши и прочтеши вся словеса сия, и речеши:</p>
<p>62 Господи, ты рекл еси противу места сего погубити е, и да не будет живяй в нем от человека и до скота, и да будет в вечную пустыню:</p>
<p>63 и будет, егда прочтеши книгу сию, привяжи к ней камень и вверзи ю посреде евфрата и рцы:</p>
<p>64 тако потопится вавилон и не востанет от лица зол, яже аз наведу нань, и разорится. Даже до зде словеса иеремиина.</p>
<h4>52</h4>
<p>1 Сущу двадесяти и единому лету седекии, внегда нача царствовати, и царствова во Иерусалиме единонадесять лет: и имя матери его амиталь, дщи иеремиина, от ловны.</p>
<p>2 И сотвори лукавое пред очима Господнима по всему, елико творяше иоаким:</p>
<p>3 яко ярость Господня бысть на Иерусалим и на иуду, дондеже отверже их от лица своего: и отступи седекиа от царя вавилонска.</p>
<p>4 И бысть в девятое лето царства его, в десятый месяц, в десятый день месяца, прииде навуходоносор царь вавилонский и вся сила его на Иерусалим, и облегоша его и сотвориша окрест его острог от четвероуголных камений.</p>
<p>5 И бысть во облежении град даже до первагонадесяте лета царства седекиина.</p>
<p>6 Месяца же четвертаго в девятый день, утвердися глад во граде, и не бяше хлеба людем земли.</p>
<p>7 И просекоша град, и вси мужие воинстии изыдоша нощию путем врат, иже есть между двема стенама, иже бяше прямо вертограду цареву, халдее же добываху град окрест лежаще, и отидоша путем в пустыню.</p>
<p>8 И погна сила халдейска вслед царя и постиже его об ону страну иерихона, и вси отроцы его разсыпашася от него.</p>
<p>9 И яша царя и приведоша и ко царю вавилонскому в девлаф, иже есть в земли емаф, и глагола ему с судом.</p>
<p>10 И изсече царь вавилонский сыны седекиины пред очима его, и вся князи иудины изсече в девлафе.</p>
<p>11 Очи же седекии изят, и связа его оковами, и приведе его царь вавилонский в вавилон и вдаде его в дом жерновный до дне, в оньже умре.</p>
<p>12 В десятый же день пятаго месяца (лето сие девятоенадесять навуходоносору царю вавилонску) прииде навузардан архимагир, стоящь пред лицем царя вавилонска, во Иерусалим,</p>
<p>13 и сожже храм Господень и дом царев, и вся домы градския и всяк дом велик сожже огнем,</p>
<p>14 и всяку стену Иерусалимлю окрест разори сила халдейска, яже бяше со архимагиром.</p>
<p>15 И от убогих людий, и останок людий, и оставшихся во граде и избегших, иже убежаша ко царю вавилонску, и прочий народ пресели навузардан воевода:</p>
<p>16 прочиих же остави людий убогих в делатели винограда и земледелцев.</p>
<p>17 Столпы же медяныя, иже во храме Господни, и подставы, и море медяное, еже во храме Господни, сокрушиша халдее, и взяша медь их, и отнесоша в вавилон:</p>
<p>18 и венец и чашы, и вилицы и вся сосуды медяныя, в нихже служаху,</p>
<p>19 и фимиамники и чашы, и умывалницы и свещники, и кадилницы и чашицы, яже бяху златая и яже бяху сребряная, взя архимагир.</p>
<p>20 И столпа два и море едино, и телцев дванадесять медяных под морем, яже сотвори царь соломон во храме Господни, не бе веса меди сосуд тех.</p>
<p>21 Столп же кийждо осминадесяти лактей бе в высоту, вервь же дванадесяти лактей окрест его обдержаше, и толстота его четырех перст окрест,</p>
<p>22 и глава на них медяна, пять лакот высота главы единыя, и мрежа, и шипки на венце окрест, все бяше медяно: такожде бысть и вторый столп.</p>
<p>23 И бяше шипков девятьдесят и шесть едина страна, и бяше всех шипков над мрежею окрест сто.</p>
<p>24 И взя архимагир сареа жерца старейшаго и жерца софонию втораго и триех стрегущих путь.</p>
<p>25 И от града взя каженика единаго, иже бе приставник людий воинских, и седмь мужей нарочитых, иже пред лицем царевым обретошася во граде, и книгочия сил учащаго людий земли, и шестьдесят мужей от людий земли, иже обретошася среде града:</p>
<p>26 и взя их навузардан архимагир и приведе я ко царю вавилонску в девлаф.</p>
<p>27 И изби я царь вавилонский в девлафе в земли емаф: и преселен бысть иуда от земли своея.</p>
<p>28 Сии суть людие, ихже пресели навуходоносор в седмое лето, иудеев три тысящы и двадесять и три:</p>
<p>29 во осмоенадесять лето навуходоносор из Иерусалима душ осмь сот тридесять и две пресели.</p>
<p>30 В двадесять третие лето навуходоносора пресели навузардан архимагир иудеев душ седмь сот и четыредесять пять, всех же душ четыре тысящы и шесть сот.</p>
<p>31 И бысть в тридесять седмое лето преселения иоакима царя иудина, в двадесять пятый день месяца вторагонадесять, вознесе евилмеродах царь вавилонский в первое лето царства своего главу иоакима царя иудина, и изведе его из храма, в немже стрежашеся, и глагола ему благая:</p>
<p>32 и даде престол его выше царей, иже с ним, в вавилоне,</p>
<p>33 и измени ризы его темничныя, и ядяше хлеб всегда пред лицем его во вся дни живота своего:</p>
<p>34 и урок ему даяшеся всегда от царя вавилонска, даже до дне, в оньже умре, во вся дни живота его.</p>
