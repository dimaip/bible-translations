<h4>1</h4>
<p>1 Старец избранней госпоже и чадом ея, ихже аз люблю воистинну, и не аз точию, но и вси разумевшии истину.</p>
<p>2 за истину пребывающую в нас, и с нами будет во веки.</p>
<p>3 да будет с вами благть, милость, мир от Бога Отца, и от Господа Иисуса Христа, Сына Отча, во истине и любви.</p>
<p>4 Возрадовахся зело, яко обретох от чад твоих ходящих во истине, якоже заповедь прияхом от Отца.</p>
<p>5 И ныне молю тя, госпоже, не яко заповедь пишу тебе нову, но юже имамы исперва, да любим друг друга.</p>
<p>6 И сия есть любы, да ходим по заповедем его. Сия есть заповедь, якоже слышасте исперва, да в ней ходите:</p>
<p>7 зане мнози лестцы внидоша в мир, не исповедающе Иисуса Христа пришедша во Плоти, сей есть льстец и антихрист.</p>
<p>8 Блюдите себе, да не погубите яже деласте добрая, но да мзду совершенну восприимете.</p>
<p>9 Всяк преступаяй и не пребываяй во учении Христове, Бога не имать: пребываяй же во учении Христове, сей и Отца и Сына имать.</p>
<p>10 Аще кто приходит к вам, и сего учения не приносит, не приемлите его в дом, и радоватися ему не глаголите.</p>
<p>11 глаголяи бо ему радоватися, сообщается делом его злым.</p>
<p>12 Многа имех писати вам, и не восхотех хартиею и чернилом, но надеюся приити к вам и усты ко устом глаголати, да радость ваша будет исполнена.</p>
<p>13 Целуют тя чада сестры твоея избранныя. Аминь.</p>
