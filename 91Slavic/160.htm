<h4>1</h4>
<p>1 Словеса неемии сына ахалиина. И бысть в месяце хаселев, двадесятаго лета, и аз бех в сусан-авире.</p>
<p>2 И прииде (ко мне) ананиа един от братий моих с мужи иудовы, и вопросих их о спасшихся, иже осташася от пленения, и о Иерусалиме.</p>
<p>3 И рекоша ми: оставшиися от пленения тамо во стране, во озлоблении велице и в поношении, и стены Иерусалимския разорены, и врата его сожжена огнем.</p>
<p>4 И бысть егда услышах словеса сия, седох и плаках и рыдах дни (многи), и бех постяся и моляся пред лицем Бога небеснаго,</p>
<p>5 и рекох: молю тя, Господи Боже небесный, крепкий, великий и страшный, храняй завет и милосердие любящым тя и хранящым заповеди твоя:</p>
<p>6 да будут уши твои внемлюще и очи твои отверсте, еже слышати молитву раба твоего, еюже аз молюся пред тобою днесь, день и нощь, о сынех израилевых рабех твоих: и исповедаюся о гресех сынов израилевых, имиже согрешихом пред тобою, и аз и дом отца моего согрешихом:</p>
<p>7 преступлением преступихом тебе и не сохранихом заповедий (твоих) и повелений и судеб, яже повелел еси моисею рабу твоему:</p>
<p>8 помяни убо слово, еже заповедал еси моисею рабу твоему глаголя: аще преступите вы, аз расточу вы в люди,</p>
<p>9 и аще обратитеся ко мне и сохраните заповеди моя и сотворите я, аще будет разсеяние ваше до конца небесе, оттуду соберу вы и введу вы в место, еже избрах вселитися имени моему тамо:</p>
<p>10 и тии раби твои и людие твои, ихже искупил еси силою твоей великою и рукою твоею крепкою:</p>
<p>11 молю, Господи, да будет ухо твое внемлющее на молитву раба твоего и на молитву рабов твоих хотящих боятися имене твоего: и благопоспеши убо рабу твоему днесь, и даждь его в щедроты пред мужем сим. И аз бых виночерпчий царев.</p>
<h4>2</h4>
<p>1 И бысть в месяце нисане лета двадесятаго артаксеркса царя, и вино бе предо мною: и взях вино и дах царю, и не бе ин пред ним.</p>
<p>2 И рече ми царь: чесо ради лице твое прискорбно есть, а неси болезнуяй? и несть сие, разве скорбь сердца. И убояхся зело</p>
<p>3 и рекох царю: царю, во веки живи: како не быти прискорбну лицу моему, понеже град, дом гробов отец моих опусте, и врата его сожжена суть огнем.</p>
<p>4 И рече ми царь: почто о сем ты вопрошаеши? И помолихся Господу Богу небесному</p>
<p>5 и рекох ко царю: аще царю видится благо, и аще угоден будет раб твой пред тобою, да послеши мене во иудею, во град гробов отец моих, и возсозижду его.</p>
<p>6 Рече же ми царь, и наложница седяше близ его: до коего времене будет путь твой, и когда возвратишися? И угодно бысть пред лицем царевым, и посла мя, и положих ему время.</p>
<p>7 И рекох царю: аще царю видится благо, даждь мне послание ко воеводам стран за рекою, да преведут мене, дондеже прииду во иудею,</p>
<p>8 и послание ко асафу стражу дубравы царевы, да даст ми древа покрыти врата столпа дому, и на стены градныхя, и на дом, в оньже вниду. И даде ми царь, якоже рука Божия благая (бе) со мною.</p>
<p>9 И приидох ко воеводам стран за рекою и дах им послание царево: посла же царь со мною началники силы и конницы.</p>
<p>10 И услыша санаваллат аронитин и товиа раб аммонитин, и зло има бысть, яко прииде человек взыскати блага сыновом израилевым.</p>
<p>11 И приидох во Иерусалим и бых ту три дни.</p>
<p>12 И востах нощию аз и мужие не мнози со мною, и ни комуже возвестих, что Бог дает в сердце мое сотворити со израилем, и скота не бе со мною, токмо скот, на немже аз седях.</p>
<p>13 И внидох во врата юдоли нощию, ко устию источника смоковничнаго и ко вратом гнойным, и бых размышляя о стене Иерусалимстей разореней и о вратах его пояденых огнем.</p>
<p>14 И приидох ко вратом источника и ко купели цареве, и не бысть места скоту, на немже седях, да пройдет.</p>
<p>15 И взыдох на стену потока нощию, и размышлях о стене, и бех во вратех юдоли, и возвратихся.</p>
<p>16 Стрегущии же не ведяху, камо ходих и что аз творю, и иудеом и священником, и честным и воеводам и прочым творящым дела даже до тогда не сказах.</p>
<p>17 И рекох им: вы видите озлобление сие, в немже есмы, како Иерусалим опустошен, и врата его предана огню: приидите, и созиждем стены Иерусалима, и не будем ктому в поношение.</p>
<p>18 И сказах им руку Божию, яже есть блага со мною, и словеса царева, яже глагола мне, и рекох: востанем и созиждем. И укрепишася руцы их во благое.</p>
<p>19 И услыша санаваллат аронитин и товиа раб аммонитин и гисам аравитин, и посмеяшася нам, и приидоша к нам, и уничижиша, и рекоша: что дело сие, еже вы творите? еда вы противу царя отметаетеся?</p>
<p>20 И воздах им слово и рекох к ним: Бог небесе, той благопоспешит нам, и мы раби его чистии, (востанем) и созиждем: вам же несть части и правды и памяти во Иерусалиме.</p>
<h4>3</h4>
<p>1 И воста елиасув священник великий и братия его священницы, и создаша врата овчая: сии освятиша их и поставиша двери их и даже до столпа ста лакот освятиша их, даже до столпа анамеиля.</p>
<p>2 И близ его созидаша мужие иерихонстии, и близ их созида закхур сын аманиин.</p>
<p>3 Врата же рыбная созидаша сынове асанаевы: сии покрыша их и поставиша двери их и заворы их и вереи их.</p>
<p>4 И близ их созидаше из рамофы сын уриин, сына аккосова: и близ его созидаше мосоллам сын варахиин, сына мазевиля: и близ их созидаше садок сын ваанаев:</p>
<p>5 и близ их созидаша фекоими, сильнии же их не положиша выи своея в дело Господа Бога своего.</p>
<p>6 И врата старая созидаше иоида сын фасеков и месуллам сын васодиев: тии покрыста их и постависта двери их и заворы и вереи их.</p>
<p>7 И близ их созидаша малтиа гаваонитин и еварон миронофит, мужие от гаваона и масфы, даже до престола князя (иже бысть) об он пол реки.</p>
<p>8 И близ его созида озиил сын арахиев златарь: и близ его созида ананиа сын рокеима, и возставиша Иерусалим даже до стены широкия.</p>
<p>9 И близ их созидаше рафаиа сын сурин, началник половины окрестныя страны Иерусалимли.</p>
<p>10 И близ их созидаше иедеа сын еромафов, и противу дому его: и близ его созида аттуф сын асаваниин.</p>
<p>11 И вторую часть созидаше мелхиа сын ирамов и асув сын фааф-моавль, и даже до столпа пещнаго.</p>
<p>12 И близ его созидаше саллум сын аллоисов, началник половины страны окрестныя Иерусалимли, той и дщери его.</p>
<p>13 Врата юдоли созидаша анун и обитающии в заноне: тии создаша их и поставиша двери их и заворы их и вереи их, и тысяща лакот в стене даже до врат гнойных.</p>
<p>14 И врата гнойная созидаше мелхиа сын рихавль, началник окрестныя страны вифакрамския, той и сынове его, и покрыша их и поставиша двери их и заворы их и вереи их.</p>
<p>15 И врата источника созидаше соломон сын халезеов, началник страны масфы: той созда их и покры их, и постави двери их и заворы их и вереи их, и стену купели силоамли ко вертограду цареву и даже до степеней низходящих от града давидова.</p>
<p>16 По немже созидаше неемиа сын завухов, началник половины страны вифсуровы, даже до вертограда гроба давидова и даже до купели устроеныя и даже до дому сильных.</p>
<p>17 По нем созидаша левити, раум сын ванаимль: по нем созидаше асавиа, началник половины страны кеилы на стране своей,</p>
<p>18 и по нем созидаша братия их, веней сын инададов, началник половины окрестныя страны кеилы.</p>
<p>19 И созидаше близ его азур сын иисусов, началник масфы, меру вторую столпа восхода касающагося углу.</p>
<p>20 И по нем созидаше варух, сын завуев, меру вторую от угла даже до врат дому елиасува священника великаго.</p>
<p>21 По нем созидаше мерамоф сын урии, сына аккосова, меру вторую от врат дому елиасувова даже до конца дому елиасувова.</p>
<p>22 И по нем созидаша священницы, мужие от поля (иорданска).</p>
<p>23 И по нем созидаста вениамин и асув противу домов своих: и по нем созидаше азариа сын маасиев, сына ананиина, близ дому своего.</p>
<p>24 По нем созидаше ваней сын ададов меру вторую от дому азарии даже до угла и даже до уклонения.</p>
<p>25 Фалах сын узаин противу угла и столпа возвышенаго из дому царева высоко, иже во дворе темничнем: и по нем фадаиа сын форосов.</p>
<p>26 И нафиними обиташа во офале, даже до вертограда врат водных ко востоком и даже до столпа, иже бе возвышен.</p>
<p>27 И по них созидаша фекоими меру вторую от страны столпа великаго и высокаго даже до стены офлы.</p>
<p>28 Вышше врат конских созидаша священницы, един кийждо противу дому своего.</p>
<p>29 И по нем созидаше саддук сын еммирь противу дому своего: и по нем созидаше самаиа сын сехениев, страж врат восточных.</p>
<p>30 По нем созидаше ананиа сын селемиев и аном сын селефов шестый меру вторую: по нем созидаше месуллам сын варахиев противу сокровищницы своея.</p>
<p>31 По нем созидаше мелхиа сын сарефиев даже до дому нафинимля и щиты продающих, противу врат судных, и даже до горницы угла.</p>
<p>32 И посреде врат овчих созидаша ковачи и щитопродавцы.</p>
<h4>4</h4>
<p>1 И бысть егда услыша санаваллат, яко мы созидаем стены, и зло ему вменися, и разгневася зело, и посмеяшеся иудеом,</p>
<p>2 и рече пред братиею своею, иже бяху сила соморов, и рече: что иудее сии созидают свой град? еда жрети будут? или возмогут? или днесь изцелят камение, повнегда быти им в прах земли сожженным?</p>
<p>3 И товиа амманитянин близ его прииде и рече им: еда пожрут, или ясти имут на месте своем? не взыдет ли лисица и разорит стену каменей их?</p>
<p>4 И рече неемиа: услыши, Боже наш, яко сотворени есмы в посмеяние,</p>
<p>5 и обрати поношение их на главу их, и даждь их в посмеяние в землю пленения,</p>
<p>6 и не покрый беззакония их.</p>
<p>7 Бысть же егда услыша санаваллат и товиа, и аравляне и амманите, яко взыде отрасль стен Иерусалимских, зане начаша разселины заграждати, и зло им явися зело.</p>
<p>8 И собрашася вси вкупе, да приидут и ополчатся на Иерусалим и разорят его.</p>
<p>9 И молихомся ко Богу нашему и поставихом стражы на стене противу их день и нощь от лица их.</p>
<p>10 Рече же иуда: истомлена есть сила (от) враг, и земля многа есть, и мы не можем созидати стены.</p>
<p>11 И рекоша оскорбляющии нас: не познают и не увидят, дондеже приидем посреде их и убием их, и престати сотворим делу.</p>
<p>12 И бысть егда приидоша иудее, иже обитаху близ их, и реша нам: восходят от всех язык на ны.</p>
<p>13 И поставих в нижайших местех созади стен в закровении, и поставих люди по племеном с мечи их и с сулицами их и с луками.</p>
<p>14 И видех, и востах, и рекох ко честным и к воеводам и ко прочым людем: не убойтеся от лица их, помяните Господа Бога нашего великаго и страшнаго, и ополчитеся за братию вашу, за сыны вашя и дщери вашя, жены вашя и домы вашя.</p>
<p>15 Бысть же егда услышаша врази наши, яко ведомо бысть нам, и разори Бог совет их: и возвратихомся вси мы на стены, кийждо ко делу своему.</p>
<p>16 И бысть от дне того, пол вчиненых делаху дело, и половина их уготована бысть ко брани с сулицами и щитами, и луки и бронями, и началницы созади всего дому иудина.</p>
<p>17 Созидающии стену и носящии бремена со оружием: единою рукою своею творяху дело, а другою держаху мечь.</p>
<p>18 Созидающым же единому коемуждо мечь бысть опоясан при бедре его, и созидаху, и трубяху трубами близ их.</p>
<p>19 И рекох ко честным и ко старейшинам и ко прочым людем: дело велико есть и пространно, и мы разлучени есмы на стене далече кийждо от брата своего:</p>
<p>20 на месте идеже услышите глас трубный, тамо тецыте к нам, и Бог наш ополчится о нас.</p>
<p>21 И мы быхом творяще дело, и пол нас держаху сулицы от восхода зари утренния даже до восхода звезд.</p>
<p>22 Во время же то рекох людем: кийждо со отроком своим да пребывает в среде Иерусалима: и будет вам нощь на стражу, а день на делание.</p>
<p>23 Аз же и братия мои и отроцы и мужие стражи, иже бяху созади мене, не снимахом одеяний наших тамо ни един от нас.</p>
<h4>5</h4>
<p>1 И бысть вопль людий и жен их велик на братию свою иудеи.</p>
<p>2 И быша нецыи глаголюще: сынове наши и дщери нашя мнози суть нам, и да возмем (за цену) пшеницу и ядим и живи будем.</p>
<p>3 И быша нецыи глаголюще: села наша и винограды нашя и домы нашя мы да дадим в залог, и возмем пшеницу, и ясти будем.</p>
<p>4 И быша нецыи глаголюще: взаим взяхом сребро на дани царевы, дадим села наша и винограды нашя и домы нашя:</p>
<p>5 и ныне якоже плоть братий наших, плоть наша, якоже сынове их, сынове наши: и се, мы порабощаем сыны нашя и дщери нашя в рабы, и суть от дщерей наших порабощены, и несть силы в руках наших (откупити) и села наша и винограды нашя у вельмож.</p>
<p>6 И оскорбех зело, егда услышах вопль их и словеса сия.</p>
<p>7 И усоветова сердце мое во мне, и воспретих державным и началным и рекох им: лихвы ли кийждо от брата своего истяжет, юже вы истязуете? и собрах противу им собрание велико</p>
<p>8 и рекох им: мы искупихом братию нашу иудеов, проданых языком, по силе нашей: вы же продасте братию вашу, и отдадутся нам? И умолчаша, и не обретоша что отвещати.</p>
<p>9 И рекох: не добро дело, еже вы творите: тако не во страсе Бога нашего (ходяще) убежите ли от поношения языков врагов наших?</p>
<p>10 и аз и братия моя и знаемии мои взаим дахом им пенязи и пшеницу: оставим убо лихоимство сие:</p>
<p>11 возвратите же им днесь села их и винограды их и маслины их и домы их, и от сребра пшеницу и вино и елей отдадите им.</p>
<p>12 И рекоша: отдадим и от них не взыщем, тако сотворим, якоже ты глаголеши. И призвах священников и заклях их сотворити по словеси сему.</p>
<p>13 И отрясох одежду мою и рекох: тако да истрясет Бог всякаго мужа, иже не исполнит слова сего, от дому его и от трудов его, и да будет тако оттрясен и тощь. И рече все множество: аминь. И восхвалиша Бога. И сотвориша людие по глаголу сему.</p>
<p>14 От дне того, в оньже повеле (царь) мне быти вождем их в земли иудине, от лета двадесятаго и даже до лета тридесять втораго артаксеркса царя, лет дванадесять, аз и братия моя оброку их не ядохом.</p>
<p>15 И оброков первых, имиже прежде мене отягчиша их, и прияша от них в хлебе и в вине, по сих сребра (на всяк день) дидрахм четыредесять: и служебницы их обладаша людьми. Аз же не сотворих тако ради страха Божия.</p>
<p>16 И в деле стены сия созидах: и села не стяжах, и вси отроцы мои собрани бяху тамо на дело.</p>
<p>17 Иудей же и началников сто пятьдесят мужей, и приходящии к нам от язык, иже окрест нас, при трапезе моей.</p>
<p>18 И бе уготовано мне на всяк день: телец един и овец шесть избранных и козел быша мне (и птицы), и между десяти дний всем вина много: и с сими хлеба господству моему не взысках, зане тяжка работа на людех сих.</p>
<p>19 Помяни мя, Боже мой, во благо по всем, елика сотворих людем сим.</p>
<h4>6</h4>
<p>1 Бысть же егда услыша санаваллат и товиа и гисам аравийский и прочии врази наши, яко создах стену, и не остася в них скважня: и аз даже до времене онаго дверий не поставих во вратех:</p>
<p>2 и посла санаваллат и гисам ко мне, глаголюща: прииди, и соберемся вкупе в весех на поли оно (глаголемем). Тии же помышляста мне сотворити злое.</p>
<p>3 И послах к нима послов, глаголя: дело велико аз творю и не могу снити, да не престанет дело: егда же совершу е, взыду к вама.</p>
<p>4 И посласта ко мне, якоже глагол сей, четырижды, и послах к нима по сим.</p>
<p>5 И присла ко мне санаваллат пятое отрока своего, и послание отверсто в руку его, и бе написано в нем:</p>
<p>6 во языцех услышано есть, и гисам рече, яко ты и иудее мыслите отступити, сего ради ты созидаеши стену, и ты да будеши им в царя:</p>
<p>7 и к сим пророки поставил еси себе, да будеши во Иерусалиме царем над иудою: и ныне возвестятся царю словеса сия: и сего ради ныне прииди, да сотворима совет вкупе.</p>
<p>8 И послах к нему, глаголя: не сотворися по словесем сим, якоже ты глаголеши, зане от сердца твоего ты лжеши в сих:</p>
<p>9 яко вси страшат нас, глаголюще: ослабеют руцы их от дела сего, и не сотворится: и ныне укрепих руки моя.</p>
<p>10 И аз внидох в дом семеа сына далаиева, сына метавеилева, и той заключен, и рече: да соберемся в дом Божий посреде его и заключим двери его, яко приходят нощию, да убиют тя.</p>
<p>11 И рекох: кто есть муж, яков аз, и убежит? или кто яко аз, иже внидет в дом, и жив будет? не вниду.</p>
<p>12 И уразумех, и се, Бог не посла его: яко пророчествова слово на мя.</p>
<p>13 И товиа и санаваллат наяста на мя народ, да устрашуся, и сотворю тако, и согрешу, и да буду им во имя зло, яко да поносят ми.</p>
<p>14 Помяни, Боже, товию и санаваллата по делом их сим, и ноадиа пророка и прочих пророк, иже страшаху мя.</p>
<p>15 И совершися стена в двадесять пятый месяца елула в пятьдесят и два дни.</p>
<p>16 И бысть егда услышаша вси врази наши, и убояшася вси языцы, иже окрест нас, и нападе страх велик пред очи их, и познаша, яко от Господа Бога нашего совершено бысть дело сие.</p>
<p>17 И во дни оны от многих державных иудиных послания прихождаху к товии, и товиина (послания) прихождаху к ним.</p>
<p>18 Мнози бо во иудеи кляшася ему, яко зять бе сехении сына ираева: и ионафан сын его поя дщерь месулама сына варахиина в жену.</p>
<p>19 И словеса его быша глаголющии ко мне, и словеса моя быша износящии ему. И послание посла товиа, да устрашит мене.</p>
<h4>7</h4>
<p>1 И бысть егда создася стена, и поставих двери, и сочтох придверники и певцы и левиты:</p>
<p>2 и повелех анании брату моему и анании началнику дому, иже во Иерусалиме: той бо бе яко муж истинен и бояйся Бога паче прочих:</p>
<p>3 и рекох има: да не отверзутся врата Иерусалимская, дондеже взыдет солнце: и еще им бдящым, да заключатся врата и засунута да будут засовами: и постави стражы от обитающих во Иерусалиме, кийждо во стражи своей и кийждо противу дому своего.</p>
<p>4 Град же бысть широк и велик, и людий мало в нем, и не бяху домы создани.</p>
<p>5 И даде Бог в сердце мое, и собрах честных и князей и народ в собрание: и обретох книгу сочисления тех, иже взыдоша первее, и обретох написано в ней:</p>
<p>6 и тии сынове страны возшедшии от пленения преселения, ихже пресели навуходоносор царь вавилонский, и возвратишася во Иерусалим и иудею, кийждо муж во град свой,</p>
<p>7 с зоровавелем и иисусом и неемиею, азариа и веелма, наеман, мардохей, ваасан, маасфараф, ездра, вогуиа, инаум, ваана, масфар, мужие людий израилевых:</p>
<p>8 сынове форосовы две тысящы сто седмьдесят два,</p>
<p>9 сынове сафатиевы триста седмьдесят два,</p>
<p>10 сынове ираевы шесть сот пятьдесят два,</p>
<p>11 сынове фааф-моавли сынов иисусовых и иоавлих две тысящы шесть сот и осмьнадесять,</p>
<p>12 сынове еламовы тысяща двести пятьдесят четыри,</p>
<p>13 сынове соффуевы осмь сот четыредесять пять,</p>
<p>14 сынове заханевы седмь сот шестьдесят,</p>
<p>15 сынове вануиевы шесть сот четыредесять осмь,</p>
<p>16 сынове вереиевы шесть сот двадесять осмь,</p>
<p>17 сынове гетадовы две тысящы триста двадесять два,</p>
<p>18 сынове адоникамли шесть сот шестьдесят седмь,</p>
<p>19 сынове вагуиевы две тысящы шестьдесят седмь,</p>
<p>20 сынове идини шесть сот пятьдесят четыри,</p>
<p>21 сынове атировы и сынове езекиевы девятьдесят осмь,</p>
<p>22 сынове исамиевы триста двадесять осмь,</p>
<p>23 сынове васеиевы триста двадесять четыри,</p>
<p>24 сынове арифовы сто дванадесять, сынове асеновы двести двадесять три,</p>
<p>25 сынове гаваони девятьдесят пять,</p>
<p>26 сынове вефалеимли сто двадесять три, сынове атофовы пятьдесят шесть,</p>
<p>27 сынове анафофовы сто двадесять осмь,</p>
<p>28 сынове азамофовы, мужие вифовы, четыредесять два,</p>
<p>29 мужие кариафиаримли, кафировы и вирофовы седмь сот четыредесять три,</p>
<p>30 мужие арама и гаваа шесть сот двадесять един,</p>
<p>31 мужие махимасовы сто двадесять два,</p>
<p>32 мужие вефили и аиевы сто двадесять три, мужие анавиа другаго сто пятьдесят два,</p>
<p>33 сынове мегевосовы сто пятьдесят шесть,</p>
<p>34 мужие иламаевы тысяща двести пятьдесят два,</p>
<p>35 сынове ирамли триста двадесять,</p>
<p>36 сынове иериховы триста четыредесять пять,</p>
<p>37 сынове лодовы, адидовы и оновы седмь сот двадесять един,</p>
<p>38 сынове ананини три тысящы девять сот тридесять:</p>
<p>39 священницы, сынове иодаевы в дому иисусове девять сот седмьдесят три,</p>
<p>40 сынове еммировы тысяща пятьдесят два,</p>
<p>41 сынове фассеуровы тысяща двести четыредесять седмь,</p>
<p>42 сынове ирамовы тысяща седмьнадесять:</p>
<p>43 левити, сынове иисуса кадмиильскаго от сынов удуилих седмьдесят четыри:</p>
<p>44 певцы, сынове асафовы сто двадесять осмь:</p>
<p>45 дверницы сынове селлумли,</p>
<p>46 сынове атировы, сынове телмони, сынове аккувовы, сынове атитовы, сынове савиины сто тридесять осмь:</p>
<p>47 нафиними, сынове илаевы, сынове асефовы, сынове заваофовы,</p>
<p>48 сынове кирасовы, сынове сисаины, сынове фадони, сынове лавани, сынове агавовы, сынове акувовы,</p>
<p>49 сынове утаевы, сынове китаровы, сынове гавовы, сынове селмеини, сынове анановы,</p>
<p>50 сынове садеины, сынове гааровы, сынове рааиины,</p>
<p>51 сынове раасони, сынове некодовы,</p>
<p>52 сынове гизамли, сынове озины, сынове фессовы,</p>
<p>53 сынове висиины, сынове меиноновы, сынове нефосаины,</p>
<p>54 сынове ваквуковы, сынове ахифовы, сынове арурины,</p>
<p>55 сынове васалофовы, сынове мидаевы, сынове адасани,</p>
<p>56 сынове варкуевы, сынове сисарафовы, сынове фимаевы,</p>
<p>57 сынове нисиины, сынове атифовы: сынове рабов соломоновых,</p>
<p>58 сынове сутеины, сынове сафаратовы, сынове феридины,</p>
<p>59 сынове лелилины, сынове доркони, сынове гадаили, сынове фарахасовы,</p>
<p>60 сынове саваини, сынове иммини:</p>
<p>61 вси нафиними и сынове слуг соломоновых триста девятьдесят два.</p>
<p>62 И сии взыдоша от фелмефа, феласар, харув, ирон, иемир, и не могоша сказати домов отечеств своих и семене своего, от израиля ли быша:</p>
<p>63 сынове далеаевы, сынове вуаевы, сынове товиины, сынове некодаевы, шесть сот четыредесять два:</p>
<p>64 и от священник сынове авиевы, сынове аккосовы, сынове верзеллаины, яко пояша от дщерей верзеллаа галаадитина жены и прозвашася по имени их.</p>
<p>65 Сии искаша писания своего родословия, и не обретоша, и извержени суть от священства.</p>
<p>66 Рече же аферсафа им, да не ядят от святая святых, дондеже востанет священник изявляяй.</p>
<p>67 И бысть весь собор единодушно аки четыредесять две тысящы триста шестьдесят,</p>
<p>68 кроме рабов их и рабынь их, ихже бяху седмь тысящ триста тридесять седмь: и певцы и певницы двести тридесять шесть.</p>
<p>69 Кони (их) седмь сот тридесять шесть, мски их двести четыредесять пять, велблюды их четыре ста тридесять пять, ослы их шесть тысящ седмь сот двадесять.</p>
<p>70 И от части началников отечеств даша в дело аферсафе, даша в сокровище златых тысящу, фиал пятьдесят и риз жреческих тридесять.</p>
<p>71 И от началников отечеств даша в сокровище дела злата драхм двадесять тысящ и сребра мнас две тысящы и триста.</p>
<p>72 И даша прочии людие злата драхм двадесять тысящ и сребра мнас две тысящы и двести, и риз священнических шестьдесят седмь.</p>
<p>73 И седоша священницы и левити и дверницы и певцы и прочий народ и нафиними и весь израиль во градех своих.</p>
<h4>8</h4>
<p>1 И прииде месяц седмый, сынове же израилевы бяху во градех своих: и собрашася вси людие яко муж един на пространство, еже пред враты водными, и рекоша ездре писарю, да принесет книгу закона моисеова, егоже заповеда Господь израилю.</p>
<p>2 И принесе ездра священник закон пред множество от мужей даже до жен, и всем, иже можаху разумети слышаще, в день первый месяца седмаго,</p>
<p>3 и чте в нем (явно на пространстве, еже пред враты водными), от утра даже до полудне, пред мужи и женами, и сии бяху разумеюще, и уши всех людий ко книзе закона.</p>
<p>4 И ста ездра писец на степени древянем, егоже сотвориша к народовещанию, и сташа близ его матфафиа и самеа, и ананиа и уриа, и хелкиа и маасиа одесную его, ошуюю же фадаиа и мисаил, и мелхиа и осам, и асавадма и захариа и месоллам.</p>
<p>5 И разгну ездра книгу пред всеми людьми, яко той бе над людьми, и бысть егда разгибаше ю, сташа вси людие.</p>
<p>6 И благослови ездра Господа Бога великаго, и отвещаша вси людие и реша аминь, воздвигше руце свои, и преклонишася и поклонишася Господеви лицем на землю.</p>
<p>7 Иисус же и ванаиа и саравиа, акан, саватей, камптас, азариа, иозавадан, анифанес и левити бяху вразумляюще людий в законе: людие же стояху на стоянии своем.</p>
<p>8 И чтоша в книзе закона Божия, и поучаше ездра и изясняше ко разумению Господню, и разумеша людие чтение.</p>
<p>9 Рече же неемиа и ездра священник и писец, и левити и толкующии людем, и реша всем людем: день свят есть Господу Богу нашему, не рыдайте и не плачите. Понеже плакаша вси людие, егда услышаша словеса закона.</p>
<p>10 И рече им: идите и ядите тучная и пийте сладкая, и послите части не имущым, яко свят есть день Господеви нашему, и не печалитеся, ибо радость Господня сия есть сила наша.</p>
<p>11 Левити же молчание творяху во всех людех, глаголюще: молчите, яко день свят есть, и не тужите.</p>
<p>12 И отидоша вси людие ясти и пити, и послати части, и сотворити веселие велико, яко разумеша словеса, имже научиша их.</p>
<p>13 И в день вторый собрашася князие отечеств со всеми людьми, священницы и левити ко ездре писцу, да протолкует всем словеса законная.</p>
<p>14 И обретоша писано в законе, егоже заповеда Господь рукою моисеовою, да обитают сынове израилевы в кущах в праздник месяца седмаго,</p>
<p>15 и да проповедят трубами во всех градех их и во Иерусалиме. И рече ездра: изыдите на гору, и принесите ветви масличны, и ветви древес кипарисных, и ветви мирсинныя, и ветви финиковы, и ветви древес дубравных, сотворити кущы по писаному.</p>
<p>16 И изыдоша людие, и принесоша, и сотвориша себе кущы кийждо на крове своем и во дворех своих, и во дворех дому Божия и на пространстве врат водных и на пространстве врат ефремлих.</p>
<p>17 И сотвориша весь сонм возвративыйся от пленения кущы, и седоша в кущах, яко не сотвориша от дний иисуса сына навина тако сынове израилевы даже до дне того. И бысть веселие велико.</p>
<p>18 И читаху в книзе закона Божия на всяк день, от дне перваго даже до дне последняго. И сотвориша праздник седмь дний, и в день осмый собрание по обычаю.</p>
<h4>9</h4>
<p>1 В день же двадесять четвертый месяца сего собрашася сынове израилевы в посте и во вретищих, и персть на главах их.</p>
<p>2 И отлучишася сынове израилевы от всякаго сына чужда, и исповедаху грехи своя и беззакония отец своих.</p>
<p>3 И сташа на стоянии своем и чтоша в книзе закона Господа Бога своего четверицею в день, и бяху исповедающеся Господеви и покланяющеся Господу Богу своему.</p>
<p>4 И сташа на степени левитов иисус и сынове кадмиили, саханиа сын саравиин, сынове ханани, и возопиша гласом великим ко Господу Богу своему,</p>
<p>5 и рекоша левити, иисус и кадмиил: востаните, благословите Господа Бога нашего от века даже до века: и благословят имя славы твоея, и вознесут во всяцем благословении и хвале.</p>
<p>6 И рече ездра: ты еси сам Господь един, ты сотворил еси небо и небо небесе и вся вои их, землю и вся, елика на ней суть, моря и вся, яже в них, и ты оживляеши вся, и вои небеснии покланяются тебе:</p>
<p>7 ты еси Господь Бог, ты избрал еси аврама и извел еси его от страны халдейския, и положил еси имя ему авраам,</p>
<p>8 и обрел еси сердце его верно пред тобою, и завещал еси с ним завет дати ему землю хананейску и хеттейску, и аморрейску и ферезейску, и иевусейску и гергесейску, и семени его: и утвердил еси словеса твоя, яко праведен еси:</p>
<p>9 и видел еси озлобление отец наших во египте, и вопль их услышал еси на мори чермнем,</p>
<p>10 и дал еси знамения и чудеса во египте на фараона и на вся рабы его и на вся люди земли его: познал бо еси, яко возгордешася на них, и сотворил еси себе имя, якоже день сей:</p>
<p>11 и море расторгл еси пред ними, и проидоша посреде моря по суху, и гонители их ввергл еси в глубину, яко камень в воде зелней:</p>
<p>12 и в столпе облачне водил еси их во дни и в столпе огненне в нощи, еже осветити им путь, по немуже идоша:</p>
<p>13 и на гору синайскую сшел еси, и глаголал еси к ним с небесе, и дал еси им судбы правы и закон истинный, повеления и заповеди благи:</p>
<p>14 и субботу святую твою явил еси им, заповеди, повеления и закон повелел еси им рукою моисеа раба твоего:</p>
<p>15 хлеб же с небесе дал еси им во алчбе их в пищу им, и воду из камене извел еси им в жажди их, и рекл еси им, да внидут и наследят землю, на нюже простерл еси руку твою дати им:</p>
<p>16 тии же и отцы наши возгордешася и ожесточиша выя своя и не послушаша заповедий твоих,</p>
<p>17 и не восхотеша слышати, и не воспомянуша чудес твоих, яже сотворил еси им: и ожесточиша выю свою, и даша начало возвратитися на работу свою во египет: ты же, Боже, милостив и щедр, долготерпелив и многомилостив, и не оставил еси их:</p>
<p>18 еще же сотвориша себе и телца слияна и рекоша: сии бози изведоша нас из египта: и сотвориша раздражения велия:</p>
<p>19 ты же в щедротах твоих многих не оставил еси их в пустыни, столп облачный не уклонил еси от них во дни, еже наставити их на путь, и столп огненный в нощи, еже осветити им путь по немуже идоша,</p>
<p>20 и дух твой благ дал еси, еже научити их, и манны твоея не лишил еси от уст их, и воду дал еси им в жажди их,</p>
<p>21 и четыредесять лет препитал еси их в пустыни, ничтоже им оскуде: одеяния их не состарешася, и сапози их не раздрашася:</p>
<p>22 и дал еси им царства, и люди разделил еси им, и наследиша землю сиона царя есевонска и землю ога царя васанска:</p>
<p>23 и умножил еси сыны их яко звезды небесныя, и ввел еси их в землю, о нейже глаголал еси отцем их внити и наследити ю:</p>
<p>24 (и внидоша сынове их) и наследиша землю: и сокрушил еси пред ними обитающих в земли хананейстей, и дал еси их в руку их, и цари их и люди земли, да сотворят им якоже угодно пред ними:</p>
<p>25 и взяша грады высокия, и одержаша домы полны всех благих, кладязи ограждены камением, винограды и маслины и всяко древо снедное во множество, и ядоша и насытишася, и утолстеша и разширишася во благости твоей велицей:</p>
<p>26 и изменишася и отступиша от тебе, и повергоша закон твой созади плоти своея, и пророки твоя избиша, иже засвидетелствоваху им, да обратятся к тебе, и сотвориша хулы велики:</p>
<p>27 и дал еси их в руку оскорбляющих я, и озлобиша их: и во бремя печали своея возопиша к тебе, и ты с небесе твоего услышал еси, и по щедротам твоим многим дал еси им спасителей, и спасл еси их от рук враг их:</p>
<p>28 и егда упокоишася, возвратишася сотворити лукавое пред тобою: и оставил еси их в руках враг их, и обладаша ими: и паки возопиша к тебе, ты же от небесе услышал еси, и избавил еси их в щедротах твоих мнозех,</p>
<p>29 и засвидетелствовал еси им, да обратятся к закону твоему: они же возгордешася и не послушаша, но в заповедех твоих и в судбах твоих согрешиша, яже сотворив человек жив будет в них: и даша плещы непокоривыя, и выю свою ожесточиша, и не послушаша:</p>
<p>30 и продолжил еси на них лета многа, и засвидетелствовал еси им духом твоим и рукою пророк твоих, и не вняша, и предал еси их в руку людий земных:</p>
<p>31 в милосердиих же твоих многих не сотворил еси их в скончание, ниже оставил еси их, яко Бог силен еси и милостив и щедр:</p>
<p>32 и ныне, Боже наш крепкий, великий, державный и страшный, храняй завет твой и милость твою, да не явится мал пред тобою всяк труд, иже обрете нас и цари нашя, и началники нашя и священники нашя, и пророки нашя и отцы нашя и вся люди твоя, от дний царей ассурских и даже до дне сего:</p>
<p>33 и ты праведен во всех, яже приидоша на нас, яко истину сотворил еси, мы же согрешихом:</p>
<p>34 и царие наши и началницы наши, и священницы наши и отцы наши не сотвориша закона твоего и не внимаша повелением твоим и свидением твоим, имиже засвидетелствовал еси им,</p>
<p>35 и тии во Царствии твоем и во благостыни твоей мнозе, юже дал еси им, и в земли широцей и тучней, юже дал еси пред ними, не послужиша тебе и не отвратишася от начинаний своих лукавых:</p>
<p>36 се, мы днесь есмы раби, и земля, юже дал еси отцем нашым ясти плод ея и благая ея, се, есмы раби на ней:</p>
<p>37 и плоды ея мнози царем, имже предал еси нас за грехи нашя, и телесы нашими владычествуют и скоты нашими, якоже угодно им, и в печали велицей есмы:</p>
<p>38 и во всех сих мы полагаем завет верен и пишем, и печатают вси началницы наши, левити наши и священницы наши.</p>
<h4>10</h4>
<p>1 И в печатлеющих быша сии: неемиа артасаста сын ахалиев и седекиа</p>
<p>2 сын араиев, и азариа и иеремиа,</p>
<p>3 фасур, амариа, мелхиа,</p>
<p>4 аттус, севаниа, маллух,</p>
<p>5 ирам, мерамоф, авдиа,</p>
<p>6 даниил, ганафон, варух,</p>
<p>7 месуллам, авиа, миамин,</p>
<p>8 маазиа, велгаи, самаиа: сии священницы.</p>
<p>9 Левити же: иисус сын азариин, ваней от сынов инададовых, кадмиил</p>
<p>10 и братия его саваниа, одуиа, калитан, фелиа, анан,</p>
<p>11 миха, роов, асевиа,</p>
<p>12 закхор, саравиа, севаниа,</p>
<p>13 одуа, сынове вануини.</p>
<p>14 Началницы людий: форос, фааф-моав, илам, зафуиа,</p>
<p>15 сынове ванниины азгад, вивай,</p>
<p>16 ананиа, вагой, идин,</p>
<p>17 атир, езекиа, азур,</p>
<p>18 одувиа, исам, висий,</p>
<p>19 ариф, анафоф, новай,</p>
<p>20 мегафис, месуллам, изир,</p>
<p>21 месозевил, садук, иеддуа,</p>
<p>22 фалтиа, анан, анаиа,</p>
<p>23 осиа, ананиа, асув,</p>
<p>24 адой, фалаа, совик,</p>
<p>25 раум, ессавана, маасиа</p>
<p>26 и аиа, енан, инам,</p>
<p>27 малух, ирам, ваана.</p>
<p>28 И прочии от людий, священницы, левити, дверницы, певцы, нафиними и всяк приходяй от людий земских ко закону Божию, жены их, сынове их, дщери их, всяк ведяй и разумеяй,</p>
<p>29 укрепляхуся над братиею своею, и заклинаша их, и внидоша в клятву и в роту, еже ходити в законе Божии, иже дан есть рукою моисеа раба Божия, да сотворят и сохранят вся заповеди Господни и судбы его и повеления его,</p>
<p>30 и еже не дати дщерей наших людем земским, и дщерей их не возмем сыновом нашым:</p>
<p>31 людие же земли носящии продаемая и вся купуемая во дни субботы продавати, не купим от них в субботы, ни в день святый: и оставим лето седмое, и даяние всех рук.</p>
<p>32 И поставим над нами заповедь даяти нам третию часть дидрахмы на лето, на дело дому Бога нашего,</p>
<p>33 на хлебы предложения и на жертвы повседневныя, и во всесожжение присное суббот, новомесячий, в праздники и во святая, и яже о гресех, помолитися за израиля, и на дела дому Бога нашего.</p>
<p>34 И жребий метнухом о ношении древес, священницы и левити и людие, носити в дом Бога нашего, по домом отечеств наших, от времене до времене, от лета до лета возжигати на олтари Господу Богу нашему, якоже писано есть в законе,</p>
<p>35 и приносити первородная земли нашея и первородная плода всякаго древа, от лета до лета, в дом Господень,</p>
<p>36 и первенцы сынов наших и скотов наших, якоже писано есть в законе, и первенцы волов наших и стад наших приносити в дом Бога нашего, священником служащым в дому Бога нашего:</p>
<p>37 и начатки жит наших и плод всякаго древа, вина и елеа, приносити будем священником в сокровище дому Божия, и десятину земли нашея левитом, и тии левити десятину приемлют во всех градех дел наших.</p>
<p>38 Будет же священник сын ааронов с левиты в десятинах левитов, и левити имут приносити десятую часть десятины в дом Бога нашего в сокровище дому Божия,</p>
<p>39 яко в сокровища принесут сынове израилевы и сынове левитстии начатки пшеницы и вина и елеа, и тамо (будут) сосуди святии, и священницы и служителие и дверницы и певцы, и не оставим дому Бога нашего.</p>
<h4>11</h4>
<p>1 И вселишася началницы людий во Иерусалиме, и прочии людие метнуша жребия взяти единаго от десяти, да пребывает во Иерусалиме граде святем, и девять частей во градех.</p>
<p>2 И благословиша людие всех мужей, иже сами произволиша обитати во Иерусалиме.</p>
<p>3 И сии началницы страны, иже обиташа во Иерусалиме: и во градех иудиных обиташе кийждо во одержании своем, во градех своих израилевых, священницы и левити, и нафинее и сынове рабов соломоновых.</p>
<p>4 И во Иерусалиме обиташа от сынов иудиных и от сынов вениаминих. От сынов иудиных афаиа сын озиин, сын захариин, сын самариин, сын сафатиев, сын масеиль и от сынов фаресовых,</p>
<p>5 и маасиа, сын варухов, сын халазов, сын озиев, сын адаиев, сын иоаривль, сын захариев, сын силониев:</p>
<p>6 вси сынове фаресовы, иже обиташа во Иерусалиме, четыреста шестьдесят осмь мужие крепцы.</p>
<p>7 Сии же сынове вениамини: силон сын месулаев, сын иоадов, сын фадаиев, сын колиев, сын маасиев, сын ефииль, сын иессиев,</p>
<p>8 и по нем гевеил, силиев, девять сот двадесять осмь.</p>
<p>9 И иоиль сын зехрин настоятель над ними, и иуда сын асанаев, от града, вторый.</p>
<p>10 От священников: и иадиа сын иоаривль, иахинь,</p>
<p>11 сареа сын елхиев, сын месуламов, сын саддуков, сын мариофов, сын етофов, началник дому Божия,</p>
<p>12 и братия их делающе дело церкве осмь сот двадесять два: и адаиа сын иероамль, сына фалалиина, сына намасова, сына захариина, сына фасефурова, сына мелхиина,</p>
<p>13 и братия его началницы отечеств двести четыредесять два: и амесай сын езрииль, сына сакхиева, сына масаримофова, сына еммирова,</p>
<p>14 и братия его сильнии во бранех сто двадесять осмь: и настоятель их сохриил, сын великих.</p>
<p>15 И от левит: самаиа сын асува, сына езрикама, сына асавии, сына вонни,</p>
<p>16 и саввафей, и иосавад над делами дому Божия внешняго и от началников левитских,</p>
<p>17 и матфаниа, сын михаев, сын зехриев, сына асафова, началник хваления, и иуда молитвы, и вокхиа вторый от братий своих, и авдиа сын самеа сына галелова, сына идифунова:</p>
<p>18 всех левитов во граде святем двести осмьдесят четыре.</p>
<p>19 И дверницы: акув, теламин и братия их, стрегущии врат, сто седмьдесят два.</p>
<p>20 Прочии же от израиля иерее же и левити во всех градех иудеи кийждо в наследии своем.</p>
<p>21 И нафинее, иже обиташа во офле, сиай и гесф от нафинеев.</p>
<p>22 И началник левитов во Иерусалиме озий сын ваниин сына савиева, сына матфаниева, сына михаева, от сынов асафовых поющих над делом дому Божия,</p>
<p>23 яко заповедь царева (бе) им: и пребываше верно над певцами оброк коегождо дне в день свой.</p>
<p>24 И фафеа, сын массизавилов от сынов зариных, сына иудина, при руце цареве всякия потребы ради людий.</p>
<p>25 И при дворех, иже на селех их: и от сынов иудиных обиташа в кариафарвоце и в селех его, и в девоне и в селех его, и в кафсеиле и в селех его,</p>
<p>26 и во иисусе, и в моладе, и в веффалате,</p>
<p>27 и во асерсоале, и в вирсавеи и в селех ея,</p>
<p>28 и в секелаге, и мавне и в селех ея,</p>
<p>29 и в ремаоне, и в саре, и во иеримуфе,</p>
<p>30 и в заннои, и во одолламе и в селех их, и в лахисе и в селех его, и во азике и в селех ея: и ополчишася в вирсавеи даже до дебри еннон.</p>
<p>31 И сынове вениамини от гаваи и магмаса и вефиля и от весей его,</p>
<p>32 и во анафофе, в нове, во ании,</p>
<p>33 во асоре, в раме, в гефаиме,</p>
<p>34 в адоде, в севоиме, в навалате,</p>
<p>35 в лидде и во оногиарасим.</p>
<p>36 И от левитов части иудины и вениамини.</p>
<h4>12</h4>
<p>1 И сии суть священницы и левити, возшедшии с зоровавелем сыном салафиилевым и иисусом: сараиа, иеремиа, ездра,</p>
<p>2 амариа, малух, аттуй,</p>
<p>3 сехениа, реум, маримоф,</p>
<p>4 адаиа, генафон, авиа,</p>
<p>5 миамин, маадиа, велга,</p>
<p>6 семиа, иоиарив, идиа,</p>
<p>7 салуй, амук хелкиа, одуиа: сии началницы священников и братия их во дни иисуса.</p>
<p>8 И левити: иисус, вануй, кадмиил, саравиа, иодай и матфаниа, при руках той, и братия их в чредныя служения:</p>
<p>9 и ваквакиа и анай, братия их, прямо их во чреды дневныя.</p>
<p>10 Иисус же роди иоакима, иоаким роди елиасива, елиасив роди иодаа,</p>
<p>11 иодай же роди ионафана, и ионафан роди адуа.</p>
<p>12 Во дни же иоакима беху братия его священницы и началницы отечеств: сараии амариа, иеремии ананиа,</p>
<p>13 ездре месуллам, амарии иоанан,</p>
<p>14 амалуху ионафан, сехении иосиф,</p>
<p>15 аресу еднас, мариофу елкей,</p>
<p>16 аддаю захариа, ганафону месуллам,</p>
<p>17 авии зехрий, миамину маадай, фелетию,</p>
<p>18 валгасу самуей, семии ионафан,</p>
<p>19 иоариву матфанай, едию озий,</p>
<p>20 салаию калаиа, амеку авед,</p>
<p>21 елкии асавиа, иедии нафанаил.</p>
<p>22 Левити во дни елиасива, иоада и иоа, и иоанан и идуа, написани началницы отечеств, и священницы в царство дариа персскаго.</p>
<p>23 И сынове левии началницы отечеств писани в книзе словес дний и даже до дний иоанана сына елисуева.</p>
<p>24 И началницы левитом асавиа и саравиа и иисус, и сынове кадмииловы и братия их пред ними в песнех хвалити и исповедовати, по заповеди давида человека Божия, по чредам от дне до дне.</p>
<p>25 Матфаниа и ваквакиа, авдиа, месуллам, телмон, акув, стрегущии дверницы стражу, внегда собрати ми дверники.</p>
<p>26 Во дни иоакима сына иисусова, сына иоседекова, и во дни неемии и ездры священника и книгочии,</p>
<p>27 и во обновлении стены Иерусалимския, взыскаша левитов в местех их да возведут их во Иерусалим сотворити обновление и веселие во хвалении и песнех, в кимвалех и псалтирех и гуслех.</p>
<p>28 И собрашася сынове поющих и от страны окрестныя во Иерусалим, и от сел нетофатиевых,</p>
<p>29 и от дому (галгал) и от стран (гева и азмавет), яко села создаша себе певцы окрест Иерусалима:</p>
<p>30 и очистишася священницы и левити, и очистиша людий и врата и стену.</p>
<p>31 И возведох началников иудиных на стену, и поставих два клироса велика, хвалы ради, и проидоша от десныя страны на стену ко вратом гнойным.</p>
<p>32 И идоша за ними осаиа и половина началников иудиных,</p>
<p>33 и азариа и ездра и месуллам,</p>
<p>34 иуда и вениамин, и самаиа и иеремиа:</p>
<p>35 и от сынов священничих с трубами захариа сын ионафанов, сын самаии, сын мафаниин, сын михаин, сын закхуров, сын асафов,</p>
<p>36 и братия его самаиа и озиил, гелол, маиа, нафанаил и иуда и ананий, еже хвалити в песнех давида человека Божия:</p>
<p>37 и ездра книгочий пред ними при вратех источника, хвалити прямо их. И взыдоша на лествицы града давидова, на восход стены выше дому давидова и даже до врат водных к востоку.</p>
<p>38 И клирос вторый хвалу воздающих идяше сопротив их, и аз по нем, и половина людий по стене, верху столпа фануримля и даже до стены пространнейшия,</p>
<p>39 и на врата ефраима, и на врата старая, и на врата рыбная, и на столп анамеиль, и на столп емаф, и даже до врат овчих.</p>
<p>40 И сташа на вратех стражи, сташа же два клироса хваляща в дому Божии, и аз и половина воевод со мною,</p>
<p>41 и священницы елиаким, маасиа, миамин, михеа, елиона, захариа, ананиа с трубами,</p>
<p>42 и маасиа и семеиа, и елеазар и озиа, и иоанан и мелхиа, и елеамий и иезур. И слышани быша певцы и иезриа, и соглядани, и восхвалиша.</p>
<p>43 И пожроша в день той жертвы великия и возвеселишася, яко Бог возвесели их вельми: и жены их и чада их радовахуся, и слышано бысть веселие то во Иерусалиме издалеча.</p>
<p>44 И поставиша в день той мужей над сокровищными хранилищи, на начатки и десятины, и да собирают сими началниками от градов части священником и левитом, яко веселие бе во иудеи, во священницех и в левитех предстоящих,</p>
<p>45 и стрежаху стражу Бога своего, и хранение очищения, и певцев и дверников, по повелению давида и соломона сына его.</p>
<p>46 Яко во дни давидовы асаф от начала первый в певцех и в песнех и хвалении Богу,</p>
<p>47 и весь израиль во дни зоровавеля и во дни неемии даяху оброк певцем и дверником от дне до дне и освящаху левитом, левити же освящаху сыновом аароним.</p>
<h4>13</h4>
<p>1 В день той чтено бысть в книзе моисеове во слышание людем, и обретеся написано в ней: да не имут внити амманитяне и моавитяне в церковь Божию даже до века,</p>
<p>2 понеже не сретоша сынов израилевых со хлебом и водою и наяша на них валаама на проклятие их: и обрати Бог наш проклятство на благословение.</p>
<p>3 И бысть егда слышаху закон, и отлучиша всех чуждих от израиля.</p>
<p>4 И прежде сего елиасив священник живяше в сокровищнем дому Бога нашего, сродник товиин,</p>
<p>5 и сотвори ему сокровищный дом велик: таможе бяху прежде приносяще жертву и ливан, и сосуды и десятину пшеницы и вина и елеа, уставленая левитом и певцем и дверником, и начатки священническия.</p>
<p>6 Во всех же сих не бых во Иерусалиме, понеже в лето тридесять второе артаксеркса царя вавилонскаго приидох ко царю: и по скончании дний испросих от царя</p>
<p>7 и приидох во Иерусалим, и уразумех зло, еже сотвори елиасив товии, сотворити ему сокровищный дом во дворе дому Божия,</p>
<p>8 и зло явися ми зело: и извергох вся сосуды дому товиева вон из дому сокровищнаго,</p>
<p>9 и рекох, и очистиша сокровищный дом: и возвратих онамо сосуды дому Божия, жертву и ливан.</p>
<p>10 И познах, яко части левитския не быша даны, и побегоша кийждо на село свое левити и певцы творящии дело.</p>
<p>11 И пряхся со стратигами и рекох: чесо ради оставлен бысть дом Божий? И собрах их и поставих оных во стояниих своих.</p>
<p>12 И весь иуда принесоша десятину пшеницы и вина и елеа в сокровища под руку селемии священника и садока писца и фадаии от левит,</p>
<p>13 и при них анан сын закхуров, сын матфаниев, яко верни искушени суть над ними разделяти братиям своим.</p>
<p>14 Помяни мя, Боже, того ради, и да не погибнет милость моя, юже сотворих в дому Господа Бога моего и в чинех его.</p>
<p>15 Во днех тех видех во иуде топчущих точило в субботу, и носящих снопы, и возлагающих на ослы и вино, и гроздие, и смоквы, и всякое бремя, и носящих во Иерусалим во дни субботныя: и засвидетелствовах им в день продаяния их.</p>
<p>16 И тиряне обиташа в нем приносяще рыбы, и вся продаемая продающе в субботы сыновом иудиным и во Иерусалиме.</p>
<p>17 И обличих сынов иудиных свободных и рекох им: что сия вещь злая, юже вы творите, и скверните день субботный?</p>
<p>18 не сия ли сотвориша отцы ваши, и наведе на них Бог наш и на нас вся злая сия, и на град сей, и вы прилагаете гнев на израиля, скверняще субботу?</p>
<p>19 Бысть же егда поставишася врата во Иерусалиме прежде субботы, и рекох, и запроша двери и повелех, да не отверзают их даже по субботе: и от отрок моих поставих над враты, да ни един вносит бремя в день субботный.</p>
<p>20 И сташа вси и творяху куплю вне Иерусалима единощи и дващи.</p>
<p>21 И засвидетелствовах о них и рекох им: что вы пребываете пред стеною? аще вторицею сие сотворите, простру руку мою на вас. И от времене того не приидоша в субботу.</p>
<p>22 И рекох левитом, иже бяху очищени, дабы приходили хранити врат и святити день субботный. И сих ради помяни мя, Боже, и прости ми по множеству милости твоея.</p>
<p>23 И во днех онех видех иудеев поемших жены азотския, амманитяны, моавитския,</p>
<p>24 и сынове их от полу глаголаху азотским языком и не умеяху глаголати иудейски:</p>
<p>25 и запретих им, и проклях их, и поразих от них мужей, и оплеших их, и заклях их Богом, аще дадите дщери вашя сыновом их и аще поймете от дщерей их сыновом вашым и себе:</p>
<p>26 не тако ли согреши соломон царь израилев? и во языцех мнозех не бысть царь подобен ему, и возлюблен Богу бе, и постави его Бог царем над всем израилем, и того прельстиша жены чуждия:</p>
<p>27 и мы послушаем ли вас творити всяко зло сие, согрешити Богу нашему, еже пояти жены иноплеменничи?</p>
<p>28 И от сынов иоада сына ельтува священника великаго, зятя санаваллатова уранитина, и изгнах его от мене.</p>
<p>29 Помяни им, Боже, за осквернение священства и завета священническа и левитска.</p>
<p>30 И очистих их от всякия чуждия нечистоты, и поставих чреды священником и левитом, комуждо по делу его,</p>
<p>31 и даяние древес во временех уставленых и первородных. Помяни мя, Боже наш, во благое.</p>
