<h4>1</h4>
<p>И бысть по скончании иисусове, и вопрошаху сынове израилевы Господа, глаголюще: кто взыдет нам к хананею воевода, ратовати на них?</p>
<p>И рече Господь: иуда взыдет: се, дах землю в руку его.</p>
<p>И рече иуда к симеону брату своему: взыди со мною в жребий мой, и ополчимся на хананеа: и пойду и аз с тобою в жребий твой. И пойде с ним симеон.</p>
<p>И взыде иуда, и предаде Господь хананеа и ферезеа в руце их: и избиша их в везеце до десяти тысящ мужей.</p>
<p>И обретоша адонивезека в везеце, и секошася с ним: и избиша хананеа и ферезеа.</p>
<p>И побеже адонивезек: и гнаша вслед его, и яша его, и отсекоша краи рук его и краи ног его.</p>
<p>И рече адонивезек: седмидесяти царем обсекох краи рук их и краи ног их, и быша собирающе (от крупиц) под трапезою моею: якоже убо сотворих, тако воздаде ми Бог. И приведоша его во Иерусалим, и умре тамо.</p>
<p>И воеваша сынове иудины на Иерусалим, и взяша его, и поразиша его острием меча, и град сожгоша огнем.</p>
<p>И по сих снидоша сынове иудины воевати на хананеа живущаго в горней к югу и в равней.</p>
<p>И пойде иуда на хананеа живущаго в хевроне. И изыде хеврон со страны: имя же бе хеврону прежде кариафарвок-сефер: и убиша сесина и ахимана и фолмиа, роды енаковы.</p>
<p>И взыдоша оттуду к живущым в давире: имя же давиру бе прежде кариафсефер, град писмен.</p>
<p>И рече халев: иже аще поразит град писмен и возмет его, дам ему асхань дщерь мою в жену.</p>
<p>И взя его гофониил сын кенеза брата халевова юнейший, и даде ему халев асхань дщерь свою в жену.</p>
<p>И бысть внегда отходити ей, и подвиже ю гофониил просити у отца своего села, и ропташе (седящи) на осляти, и вопияше со осляти: на землю южную отдал мя еси. И рече ей халев: что ти есть?</p>
<p>И рече ему асхань: даждь ми благословение: яко на землю южную отдал еси мя, да даси мне и исходища водная. И даде ей халев по сердцу ея исходища вышних и исходища нижних.</p>
<p>И сынове иофора кинеева, ужика моисеова, взыдоша от града финическа к сыном иудиным в пустыню сущую на юг иуды ко исходу аредову, и поидоша, и вселишася с людьми.</p>
<p>И пойде иуда с симеоном братом своим, и изби хананеа живущаго в сефефе, и потребиша его: и прозваша имя граду потребление.</p>
<p>И взя иуда газу и предел ея, и аскалона и предел его, и аккарон и предел его, и азот и окрестная его.</p>
<p>И бяше Господь со иудою. И взя гору, яко не возмогоша потребити живущих во юдоли, зане рихав противоста им, и колесницы железныя бяху тым.</p>
<p>И даша халеву хеврон, якоже глагола моисей: и наследствова тамо три грады сынов енаковых, и изгна оттуду три сыны енаковы.</p>
<p>И иевусеа живущаго во Иерусалиме не изгнаша сынове вениаминовы, и живяше иевусей с сынми вениамини во Иерусалиме даже до сего дне.</p>
<p>И взыдоша сынове иосифли и сии в вефиль: и Господь бяше с ними.</p>
<p>И ополчишася, и соглядаша (сынове иосифовы) вефиль: имя же бе прежде граду луза.</p>
<p>И видеша стрегущии мужа исходящаго из града, и яша его и рекоша ему: покажи нам вход во град, и сотворим с тобою милость.</p>
<p>И показа им вход градный: и поразиша град острием меча, мужа же и сродство его отпустиша.</p>
<p>И отиде муж в землю хеттиим, и созда тамо град, и прозва имя ему луза: сие имя ему даже до дне сего.</p>
<p>И не разори манассий вефсана, иже есть скифский град, ниже дщерей его, ниже окрестных (предел) его, ниже фанаха, ниже дщерей его, ниже живущих в доре, ниже дщерей его, ниже живущих во иевламе, ниже окрестных его, ниже дщерей его, и живущих в магеддоне, ниже окрестных его и дщерей его. И нача хананей жити на земли сей.</p>
<p>И бысть егда укрепися израиль, и сотвори хананеа данника: изгнанием же не изгна его.</p>
<p>И ефрем не изгна хананеа живущаго в газере: и живяше хананей среде его в газере, и бысть ему в данника.</p>
<p>И завулон не изгна живущих в хевроне и живущих во аммане: и вселися хананей посреде их и бысть ему данник.</p>
<p>И асир не изгна живущих во акхоре, (и бысть ему данник,) ни живущих в доре, ни живущих в сидоне, ни живущих в далафе и во ахазиве, и во елве и во афеке и в роове.</p>
<p>И вселися асир посреде хананеа живущаго на земли (той), зане не возможе изгнати его.</p>
<p>И неффалим не изгна живущих в вефсамисе, ниже живущих в вефанахе: и вселися неффалим среде хананеа живущаго на земли (сей): живущии же в вефсамисе и в вефанахе быша ему данницы.</p>
<p>И утесни аморрей сыны дановы в горе, яко не попусти им низходити во юдоль.</p>
<p>И нача аморрей жити в горе чрепней, идеже медведи и лисицы, в мирсиноне и в салавине: и отяготе рука дому иосифля на аморреа, и бысть ему данник.</p>
<p>И предел аморрейский идумей от восхода акравиня, от камене и выше.</p>
<h4>2</h4>
<p>И взыде ангел Господень от галгал к месту плача и к вефилю и к дому израилеву, и рече к ним: сия глаголет Господь: изведох вас из египта, и введох вас в землю, еюже кляхся отцем вашым дати вам: и рекох: не разорю завета моего, иже с вами, во веки:</p>
<p>и вы не завещайте завета с седящими на земли сей, ниже богом их да поклонитеся, но изваянная их сокрушите, и олтари их раскопайте: и не послушасте гласа моего, яко сия сотвористе:</p>
<p>и аз рех: не приложу преселити людий, ихже рех изгнати, ниже отиму их от лица вашего, и будут вам в терние, и бози их будут вам в соблазн.</p>
<p>И бысть егда глагола ангел Господень словеса сия ко всем сыном израилевым, и воздвигоша людие глас свой, и восплакашася.</p>
<p>И сего ради прозвася имя месту тому плачь: и пожроша тамо Господеви.</p>
<p>И отпусти иисус люди, и отидоша сынове израилевы кийждо в домы своя и кийждо в наследие свое наследити землю.</p>
<p>И работаша людие Господеви во вся дни иисусовы и во вся дни старейшин, елицы пожиша многи дни со иисусом, елицы разумеша все дело Господне великое, еже сотвори израилю.</p>
<p>И скончася иисус сын навин раб Господень, сын ста и десяти лет.</p>
<p>И погребоша его в пределех наследия его в фамнафаресе, в горе ефремли, от севера горы гаас:</p>
<p>и весь род он приложишася ко отцем своим. И воста род другий по сих, иже не познаша Господа и дела, еже сотвори во израили.</p>
<p>И сотвориша сынове израилевы злое пред Господем и послужиша ваалу,</p>
<p>и оставиша Господа Бога отец своих, изведшаго их из земли египетски, и поидоша вслед богов иных, от богов языческих, иже окрест их, и поклонишася им: и разгневаша Господа,</p>
<p>и оставиша его, и послужиша ваалу и астартом.</p>
<p>И разгневася яростию Господь на израиля и предаде его в руки пленяющих, и плениша их: и отдаде их в руки врагов их, иже окрест их, и не возмогоша ктому противостати пред лицем врагов своих, во всех в нихже прохождаху.</p>
<p>И рука Господня бяше на них во злая, якоже глагола Господь и якоже клятся Господь им, и озлоби их зело.</p>
<p>И возстави (им) Господь судии, и избави их Господь от руки пленяющих я.</p>
<p>Но и судий не послушаша, яко соблудиша вслед богов иных и поклонишася им, и разгневаша Господа: и уклонишася с пути скоро, по немуже ходиша отцы их послушати заповедий Господних: не сотвориша тако.</p>
<p>И яко возстави им Господь судий, и бяше Господь с судиею, и спасе я от руки врагов их во вся дни судии: яко умилися Господь от воздыхания их, от лица воюющих на ня и озлобляющих я.</p>
<p>И бысть егда умираше судия, и отвращахуся, и паки растлевахуся паче отец своих, идуще вслед богов иных служити им и покланятися им: не отвергоша начинаний своих и не отступиша от путий своих жестоких.</p>
<p>И разгневася яростию Господь на израиля и рече: понеже остави род сей завет мой, егоже заповедах отцем их, и не послушаша гласа моего,</p>
<p>и аз не приложу изгнати мужа от лица их от сих языков, ихже остави иисус сын навин на земли и умре,</p>
<p>еже искушати в них израиля, аще сохранят путь Господень ходити в нем, якоже сохраниша отцы их, или ни.</p>
<p>И остави Господь языки сия не истребити их вскоре, и не предаде их в руку иисусову.</p>
<h4>3</h4>
<p>И сия языки, яже остави Господь, да искусит ими израиля, вся неведущыя браней ханаанских,</p>
<p>токмо ради родов сынов израилевых, еже научити я брани, обаче иже прежде их не уведаша их:</p>
<p>пять воеводств иноплеменнических, и всего хананеа и сидония, и евеа живущаго в ливане от горы ваал-ермон до лавоемафа.</p>
<p>И бысть да искусит ими израиля, да увесть, аще послушают заповедий Господних, яже заповеда отцем их рукою моисеовою.</p>
<p>И сынове израилевы обиташа посреде хананеа и хеттеа, и аморреа и ферезеа, и евеа и гергесеа и иевусеа,</p>
<p>и пояша дщери их себе в жены, и дщери своя даша сыном их, и послужиша богом их.</p>
<p>И сотвориша сынове израилевы злое пред Господем и забыша Господа Бога своего, и послужиша ваалу и дубравам.</p>
<p>И разгневася яростию Господь на израиля и предаде их в руки хусарсафема царя месопотамии сирския: и работаша сынове израилевы хусарсафему лет осмь.</p>
<p>И возопиша сынове израилевы ко Господу. И возстави Господь спасителя израилю, и спасе их, гофониила, сына кенеза брата халевова юнейшаго его.</p>
<p>И бысть на нем Дух Господень, и суди израиля. И изыде на рать к хусарсафему: и предаде Господь в руце его хусарсафема царя сирска, и укрепися рука его над хусарсафемом.</p>
<p>И бысть в покои земля четыредесять лет. И умре гофониил сын кенезов.</p>
<p>И приложиша сынове израилевы сотворити злое пред Господем: и укрепи Господь еглома царя моавля на израиля, занеже сотвориша злое пред Господем.</p>
<p>И собра к себе вся сыны аммони и амаликовы: и иде, и порази израиля, и взя град финическ.</p>
<p>И работаша сынове израилевы еглому царю моавлю лет осмьнадесять.</p>
<p>И возопиша сынове израилевы ко Господу: и возстави им Господь спасителя, аода сына гираня, сына иемениина, мужа ободесноручна: и послаша сынове израилевы дары рукою его еглому царю моавлю.</p>
<p>И сотвори себе аод нож обоюдуостр, на пядь едину долгота его, и припояса его под ризу по бедре десней своей.</p>
<p>И иде, и принесе дары еглому царю моавлю: еглом же муж добротелесен бе зело.</p>
<p>И бысть егда сконча аод принося дары, и отсла носящих дары:</p>
<p>и еглом обратися от идол иже в галгалех. И рече аод: слово мне есть к тебе тайно, царю. И рече еглом к нему: молчи. И отсла от себе всех предстоящих пред ним.</p>
<p>И аод вниде к нему. Сей же седяше в горнице летней своей един. И рече аод: слово Божие мне к тебе, царю. И воста еглом со престола близ его.</p>
<p>И бысть егда воста, и простре аод руку левую свою, и извлече нож, иже над стегном его десным, и вонзе во чрево егломово:</p>
<p>и втисне и рукоять за острием, и заключи тук за острием, яко не извлече ножа из чрева его, (и изыде лайно).</p>
<p>И изыде аод в притвор, и пройде стрегущих, и затвори двери горницы за собою и заключи,</p>
<p>и сам изыде. И раби его приидоша и узреша, и се, двери горницы заключены, и реша: еда у потребы седит во отлучении ложа?</p>
<p>И преждаша дондеже посрамишася: и се, не бысть отверзаяй двери горницы. И взяша ключь, и отверзоша: и се, господин их лежит на земли мертв.</p>
<p>И аод спасеся внегда смущахуся, и не бе помышляющаго о нем: а он прейде идолы, и спасеся в сетирофе.</p>
<p>И бысть егда прииде аод в землю израилеву, и воструби рогом в горе ефремли: и снидоша с ним с горы сынове израилевы, и той пред ними.</p>
<p>И рече к ним: идите вслед мене, яко предаде Господь Бог враги нашя моавляны в руки нашя. И идоша вслед его, и предвзяша преходы иордана моавля, и ни единому мужу попустиша преити.</p>
<p>И избиша моава в то время яко десять тысящ мужей, вся воины, иже в них, и всякаго мужа сильна: и ни един муж спасеся.</p>
<p>И пременися моав в той день под руку израилеву, и бысть в покои земля осмьдесят лет: и суди их аод дондеже умре.</p>
<p>И по нем воста самегар сын анафов: и изби иноплеменников шесть сот мужей ралом воловым: и спасе и сей израиля.</p>
<h4>4</h4>
<p>И приложиша сынове израилевы сотворити злое пред Господем: и аод умре.</p>
<p>И отдаде их Господь в руку иавина царя ханаанска, иже царствова во асоре. И воевода силы его сисара, и той живяше во арисофе языков.</p>
<p>И возопиша сынове израилевы ко Господу, яко девять сот колесниц железных бяше ему: и той озлоби израиля зело лет двадесять.</p>
<p>И деввора, жена пророчица, жена лафидофова, сия судяше израилю в то время:</p>
<p>и сия живяше под фиником деввора между рамою и между вефилем, в горе ефремли: и восхождаху сынове израилевы к ней тамо на суд.</p>
<p>И посла деввора, и призва варака сына авинеемля из кедеса неффалимова, и рече к нему: не заповеда ли тебе Господь Бог израилев? и пойдеши в гору фавор, и поймеши с собою десять тысящ мужей от сынов неффалимлих и от сынов завулоних:</p>
<p>и приведу к тебе в водотечь кисонь сисару воеводу силы иавини, и колесницы его, и множество (вой) его, и предам его в руки твоя.</p>
<p>И рече к ней варак: аще пойдеши со мною, пойду, и аще не пойдеши со мною, не пойду: яко не вем дне, в оньже благоустроит Господь ангела со мною.</p>
<p>И рече деввора к нему: идущи пойду с тобою: обаче веждь, яко не будет тебе слава на пути, в оньже ты идеши: понеже в руку женску предаст Господь сисару. И воста деввора и пойде с вараком до кадиса.</p>
<p>И воззва варак завулона и неффалима до кадиса, и поидоша вслед его десять тысящ мужей, и иде с ним деввора.</p>
<p>И хавер киней отлучися от кены и от сынов иовава, ужика моисеова: и потче кущу свою под дубом почивающих, иже есть при кедесе.</p>
<p>И возвестиша сисаре, яко взыде варак сын авинеемль на гору фавор.</p>
<p>И созва сисара вся колесницы своя, девять сот колесниц железных, и вся люди иже с ним, от арисофа языков в водотечь кисонь.</p>
<p>И рече деввора к вараку: востани, яко сей день, в оньже предаде Господь сисару в руку твою, зане Господь изыдет пред тобою. И сниде варак с горы фавор, и десять тысящ мужей вслед его.</p>
<p>И сотре Господь сисару и вся колесницы его и весь полк его острием меча пред вараком. И сниде сисара с колесницы своея и побеже ногами своими.</p>
<p>И варак гоняй вслед колесниц его и вслед полка, даже до дубравы языков. И паде весь полк сисарин острием меча: не остася ни един.</p>
<p>И сисара убеже ногами своими в кущу иаили, жены хавера кинеева: яко мир бяше между иавином царем асорским и между домом хавера кинеева.</p>
<p>И изыде иаиль во сретение сисаре и рече к нему: уклонися, господине мой, уклонися ко мне, не бойся. И уклонися к ней в кущу: и покры его одеждею своею.</p>
<p>И рече сисара к ней: напой мя мало воды, яко возжаждах. И отреши мех млечный, и напои его, и покры его.</p>
<p>И рече к ней сисара: стани во дверех кущи, и будет аще кто приидет к тебе, и вопросит тя, и речет: есть ли зде муж? и речеши: несть.</p>
<p>И взя иаиль, жена хаверова, кол кущный, и взя млат в руку свою, и вниде к нему тихо, и водрузи кол во скрании его, и пронзе до земли: и сей утруждся спаше, и издше.</p>
<p>И се, варак гоняй сисару. И изыде иаиль во сретение ему и рече ему: прииди, и покажу тебе мужа, егоже ты ищеши. И вниде к ней, и се, сисара лежаше мертв, и кол во скрании его.</p>
<p>И покори Господь Бог в той день иавина царя ханааня пред сыны израилевыми:</p>
<p>и хождаше рука сынов израилевых ходящи, и ожесточися на иавина царя ханаанска, дондеже истребиша его.</p>
<h4>5</h4>
<p>И воспе деввора и варак сын авинеемов в той день, и рече:</p>
<p>внегда начати вождом во израили, и в произволении людий, благословите Господа.</p>
<p>Услышите, царие, и внушите, князи: аз Господеви воспою и пою Богу израилеву.</p>
<p>Господи, во исходе твоем от сиира, внегда воздвизатися тебе от села едомова, земля потрясеся, и небо возмутися, и облацы искапаша воду:</p>
<p>горы подвигошася от лица Господа елои, тая сина от лица Господа Бога израилева.</p>
<p>Во дни самегара сына анафова, во дни иаили, оскудеша путие, и идоша в пути кривы, и идоша в пути развращенны:</p>
<p>оскудеша жнвущии во израили, оскудеша дондеже воста деввора, дондеже воста мати во израили:</p>
<p>избраша боги новы, яко хлеб ячен, тогда воеваша грады князей: щит не явися, ниже копие в четыредесяти тысящах во израили.</p>
<p>Сердце мое на учиненная во израили: сильнии людий, благословите Господа.</p>
<p>Ездящии на ослятех белых в полудне, и седящии на судищи, и ходящии на пути сонмов, провещайте.</p>
<p>Глас плещущих посреде веселящихся: тамо дадят правду. Господи, правды укрепи во израили: тогда разыдошася во грады своя людие Господни.</p>
<p>Востани, востани, деввора: востани, востани, глаголи с песнию: востани, вараче, и плени плен твой, сыне авинеемль.</p>
<p>Тогда возвеличися сила его: Господь смири мне крепльшыя мене.</p>
<p>Людие ефремли утомиша их в долине: брат твой вениамин в людех твоих: от мене махир снидоша взыскующии, и от завулона укрепляющиися в скиптре повествования писменника.</p>
<p>И началницы во иссахаре с девворою и вараком: тако варак отпусти пеших своих в долину, в разделения рувимова, велика испытания сердца.</p>
<p>Вскую ми седиши посреде мосфафемов, слышати звиздание воставающих проити в разделения рувимля? велия испытания сердца.</p>
<p>Галаад, об ону страну иордана вселися: и дан, вскую обитаеши в кораблех? асир обита при брезех морских, и в разделениих своих вселися.</p>
<p>Завулон, людие укориша душу свою на смерть: и неффалим на высотах села.</p>
<p>И приидоша к нему царие, и ополчишася, тогда воеваша царие ханаанстии во фанаахе, у воды магеддо: множества сребра не взяша.</p>
<p>От небесе ополчишася звезды, от чина своего ополчишася с сисарою.</p>
<p>Водотечь кисонов изверже их, водотечь кадимин, водотечь кисонов: поперет его душа моя сильная.</p>
<p>Тогда отсекошася копыта конская от топтания сильных его.</p>
<p>Проклинайте мазора, рече ангел Господень, проклятием проклените живущих в нем, яко не приидоша в помощь Господню, в помощь (Господню) в сильных.</p>
<p>Да благословится в женах иаиль, жена хавера кинеева, от жен в кущи да благословится:</p>
<p>воды проси у нея, и даде ему млеко в чаши: преимущих принесе масло кравие:</p>
<p>руку свою левую к колу простре, и десницу свою ко млату работающих, и уби сисару: разби главу его, и порази, прободе скрания его:</p>
<p>между ногама ея повалися: паде утружден, и умре посреде ног ея, и тамо паде бедне.</p>
<p>Оконцем взираше мати сисарина, окном сквозе решетку, что замедли колесница его приити? вскую умедлиша стопы колесниц его?</p>
<p>Мудрии началствующии ея отвещаша ей, и сама отвещаваше словеса своя себе:</p>
<p>не обрящут ли его разделяюща корысти, удружающа другом на главу мужа сильна? корысти шаров сисаре, корысти шаров различия, шары испещренных, сия выи его корысти.</p>
<p>Тако да погибнут вси врази твои, Господи: и любящии его, якоже восток солнца в силе своей.</p>
<p>И бысть в покои земля четыредесять лет.</p>
<h4>6</h4>
<p>И сотвориша сынове израилевы злое пред Господем, и предаде их Господь в руку мадиамлю седмь лет.</p>
<p>И укрепися рука мадиамля на израиля: и сотвориша себе сынове израилевы от лица мадиамля ограды в горах и в пещерах и в твердынех.</p>
<p>И бысть егда сеяше муж израилев, и восхождаше мадиам и амалик и сынове восточнии, и восхождаху на него,</p>
<p>и ополчахуся на них, и разоряху плоды земныя, дондеже внити в газу: и не оставляху бытия жизненнаго во израили, и стад и телца и осла:</p>
<p>яко сами и скоти их восхождаху, и кущы их преношаху, и прихождаху яко прузи множеством, и самем и велблюдом их не бяше числа: и прихождаху на землю израилеву разорити ю.</p>
<p>И обнища израиль зело от лица мадиамля.</p>
<p>И возопиша сынове израилевы ко Господу: и бысть егда возопиша сынове израилевы ко Господу мадиама ради,</p>
<p>и посла Господь мужа пророка к сыном израилевым, и рече им: сия глаголет Господь Бог израилев: аз есмь изведый вас из египта, и изведох вас из дому работы:</p>
<p>и избавих вас от руки египетския и от руки всех стужающих вам: и изгнах я от лица вашего, и дах вам землю их,</p>
<p>и рекох вам: аз есмь Господь Бог ваш, не убойтеся богов аморрейских, в нихже вы живете в земли их: и не послушасте гласа моего.</p>
<p>И прииде ангел Господень, и седе под дубом, иже есть во ефрафе, иже бысть иоаса отца езри. И гедеон сын его млачаше пшеницу на гумне его, бежати от лица мадиамля.</p>
<p>И явися ему ангел Господень и рече к нему: Господь с тобою, сильный крепостию.</p>
<p>И рече к нему гедеон: во мне, Господи мой: и аще есть Господь с нами, и вскую обретоша ны вся злая сия? и где суть вся чудеса его, елика поведаша нам отцы наши, глаголюще: не из египта ли изведе нас Господь? и ныне отверже нас Господь и предаде нас в руку мадиамлю.</p>
<p>И воззре на него ангел Господень и рече ему: иди в крепости твоей сей, и спасеши израиля от руки мадиамли: и се, послах тя.</p>
<p>И рече к нему гедеон: во мне, Господи, в чесом спасу израиля? се, тысяща моя хуждша в манассии, и аз есмь мний в дому отца моего.</p>
<p>И рече к нему Господь: понеже аз буду с тобою, и избиеши мадиама яко мужа единаго.</p>
<p>И рече к нему гедеон: и аще обретох благодать пред очима твоима, и да сотвориши мне днесь знамение, яко ты глаголеши со мною:</p>
<p>не отиди отсюду, дондеже приити мне к тебе, и принесу жертву мою, и пожру пред тобою. И рече: аз есмь, премедлю, дондеже обратишися ты.</p>
<p>И гедеон вниде, и сотвори козлище от коз, и четверть ифи муки опресноков, и мяса вложи в кошницу, и юху влия в горнец: и изнесе к нему под дуб, и поклонися.</p>
<p>И рече к нему ангел Господень: возми мяса и хлебы пресныя, и положи у камене онаго, и юху близ излий. И сотвори тако.</p>
<p>И простре ангел Господень конец жезла, иже в руце его, и прикоснуся мясом и хлебом пресным: и возгореся огнь из камене, и пояде мяса и опресноки: и ангел Господень отиде от очей его.</p>
<p>И виде гедеон, яко ангел есть Господень, и рече гедеон: увы мне, Господи, Господи, яко видех ангела Господня лицем к лицу.</p>
<p>И рече ему Господь: мир тебе, и не бойся, не умреши.</p>
<p>И созда тамо гедеон жертвенник Господу, и назва его мир Господень, даже до дне сего, еще сущу ему во ефрафе отца езри.</p>
<p>И бысть в ту нощь, и рече ему Господь: возми телца упитаннаго (от скотов) отца твоего, и телца втораго седми лет, и разориши олтарь ваалов, иже есть отца твоего, и дубраву, яже у него, да посечеши:</p>
<p>и да соградиши олтарь Господеви Богу твоему явившемуся тебе на верху (горы) маози во предчинии: и да поймеши телца втораго и вознесеши всесожжения на древех дубравы, юже посечеши.</p>
<p>И поя гедеон десять мужей от рабов своих, и сотвори, якоже заповеда ему Господь. И бысть яко убояся дому отца своего и мужей града, еже сотворити во дни, и сотвори нощию.</p>
<p>И обутреневаша мужие градстии заутра: и се, раскопан олтарь ваалов, и дубрава яже у него посечена, и видеша телца втораго вознесена на всесожжение на олтарь новосогражденный.</p>
<p>И рече муж к ближнему своему: кто сотвори вещь сию? И вопрошаху и искаху, и познаша, яко гедеон сын иоасов сотвори вещь сию.</p>
<p>И рекоша мужие градстии ко иоасу: изведи сына твоего, и да умрет, яко раскопа олтарь ваалов и яко посече дубраву яже над ним.</p>
<p>И рече иоас к мужем воставшым на него: еда вы ныне суд глаголете о ваале? или вы его спасете? иже аще кто сотвори обиду, да умрет до заутрия: аще Бог есть, да мстит себе, яко раскопа олтарь его.</p>
<p>И прозва его в той день иероваалом, глаголя: да отмстит на нем ваал, яко раскопа олтарь его.</p>
<p>И весь мадиам и амалик и сынове востоков снидошася вкупе, и преидоша (реку), и ополчишася в долине иезраель.</p>
<p>И Дух Божий укрепи гедеона, и воструби рогом, и возопи авиезер вслед его.</p>
<p>И посла послы ко всему манассию, и созвася и сей вслед его. Посем посла послы во асир и в завулон и в неффалим, и взыдоша во сретение им.</p>
<p>И рече гедеон к Богу: аще ты спасаеши рукою моею израиля, якоже глаголал еси,</p>
<p>се, аз положу руно овчее на гумне: и аще будет роса на руне точию, и по всей земли суша, уразумею, яко спасеши рукою моею израиля, якоже глаголал еси.</p>
<p>И бысть тако: и урани гедеон наутрие, и исцеди руно, и истече роса из руна, исполнен окрин воды.</p>
<p>И рече гедеон к Богу: да не разгневается ярость твоя на мя, и возглаголю еще единою, и искушу еще единою руном: да будет суша на руне токмо, и по всей земли да будет роса.</p>
<p>И сотвори Бог тако в нощи той: и бысть суша на руне токмо, и по всей земли бысть роса.</p>
<h4>7</h4>
<p>И обутренева иероваал, сей есть гедеон, и вси людие иже с ним, и ополчишася у источника арад: и полк мадиамль и амаликов бяше ему с севера на холме мосе гавааф-аморе в долине.</p>
<p>И рече Господь к гедеону: мнози людие иже с тобою, сего ради не предам мадиама в руку их, да не когда похвалится израиль на мя, глаголя: рука моя спасе мя:</p>
<p>и ныне рцы во ушы людем, глаголя: кто боязлив и ужастив, да возвратится и да отидет от горы галаадовы. И возвратишася от людий двадесять две тысящы, и десять тысящ осташася.</p>
<p>И рече Господь к гедеону: еще людие мнози суть: сведи я на воду, и искушу тебе их тамо: и будет егоже аще реку тебе, сей да идет с тобою, той да пойдет с тобою: и всяк егоже аще реку тебе, сей да не пойдет с тобою, той да не пойдет с тобою.</p>
<p>И сведе люди на воду, и рече Господь к гедеону: всяк иже полочет языком своим от воды, якоже лочет пес, да поставиши его особь: и всяк иже на колену падет пити, отлучи его особь.</p>
<p>И бысть число в горстех локавших языком триста мужей: и вси оставшии людие преклонишася на колена своя пити воду.</p>
<p>И рече Господь к гедеону: треми сты мужей локавшими воду спасу вас, и предам мадиама в руку твою: и вси людие да пойдут, кийждо на место свое.</p>
<p>И взяша себе брашно от людий в руку свою и роги своя: и всякаго мужа израилтеска отпусти коегождо в кущу свою, а триста мужей удержа: полк же мадиамль бяше ниже его в долине.</p>
<p>И бысть в ту нощь, и рече к нему Господь: востав сниди отсюду скоро в полк, яко предах их в руку твою:</p>
<p>и аще боишися ты снити, сниди ты и фара раб твой в полк,</p>
<p>и услышиши, что возглаголют: и по сем укрепятся руце твои, и снидеши в полк. И сниде сам и фара раб его в часть пятьдесятников, иже быша в полце.</p>
<p>И мадиам и амалик и вси сынове востоков стояху в долине яко прузи множеством, и велблюдом их не бяше числа, но бяху яко песок на краи морстем множеством.</p>
<p>И вниде гедеон, и се, муж поведаше сон подругу своему, и рече: сей сон егоже видех, и се, тесто хлеба ячна валяющееся в полце мадиамли, и привалися к кущи мадиамли, и поби ю, и преврати ю, и паде куща.</p>
<p>И отвеща подруг его и рече: несть (сие тесто), но мечь гедеона сына иоасова мужа израилева: предаде Бог в руку его мадиама и весь полк.</p>
<p>И бысть яко услыша гедеон поведание сна и разсуждение его, и поклонися Господеви, и возвратися в полк израилев и рече: востаните, яко предаде Господь в руки нашя полк мадиамль.</p>
<p>И раздели триста мужей на три началства, и вдаде роги в руце всем, и водоносы тщы, и свещы среде водоносов,</p>
<p>и рече им: мене смотрите, и такожде творите: и се, аз вниду в часть полка, и будет якоже сотворю, такожде сотворите:</p>
<p>и аз вострублю рогом, и вси иже со мною, да вострубите и вы в роги окрест всего полка, и да речете: (мечь) Богу и гедеону.</p>
<p>И вниде гедеон и сто мужей иже с ним в часть полка в начале стражи средния: и убужением возбудиша стрегущих, и вострубиша в роги, и сразиша водоносы иже в руках их.</p>
<p>И вострубиша три началства в роги и сокрушиша водоносы, и удержаша в левых руках своих свещы, и в десных руках их роги, в няже трубити: и возопиша: мечь Господеви и гедеону.</p>
<p>И сташа кийждо о себе окрест полка: и смятеся весь полк, и возопиша, и побегоша.</p>
<p>И вострубиша в триста рогов: и положи Господь мечь мужа на подруга его во всем полце, и пробеже полк до вифасетта, и собрася до страны авелмаула и к тавафу.</p>
<p>И возопиша мужие израилтестии от неффалима и от асира и от всего манассии, и погнаша вслед мадиама.</p>
<p>И посла послы гедеон во всю гору ефремлю, глаголя: снидите во сретение мадиаму и удержите им воду до вефира и иордана. И воззва всяк муж ефремль, и предотяша воду до вефира и иордана,</p>
<p>и яша два князя мадиамля, орива и зива: и убиша орива в суре, и зива убиша во иакефзиве: и погнаша мадиама, и главу орива и зива принесоша к гедеону от оноя страны иордана.</p>
<h4>8</h4>
<p>И рекоша к гедеону мужие ефремли: что сие сотворил еси нам, яко не позвал еси нас, егда ходил воевати на мадиама? И пряхуся с ним сильно.</p>
<p>И рече к ним (гедеон): что сотворих ныне якоже вы? не лучше ли гроздец ефремль, нежели обрание винограда авиезерова?</p>
<p>в руку вашу предаде Господь князи мадиамли, орива и зива: и что возмогох сотворити якоже вы? Тогда утолися дух их от него, егда глагола им слово сие.</p>
<p>И прииде гедеон ко иордану, и прейде сам и иже с ним триста мужей, алчни и утруждени гоняще.</p>
<p>И рече мужем сокхофским: дадите хлебы на пищу мужем сим иже со мною, яко алчни суть: аз же гоню вслед зевеа и салмана, царей мадиамских.</p>
<p>И рекоша князи сокхофстии: еда рука зевеа и салмана ныне в руце твоей, яко дадим воем твоим хлебы?</p>
<p>И рече гедеон: не тако: но егда предаст Господь зевеа и салмана в руку мою, аз сотру плоти вашя тернием пустынным и волчцами.</p>
<p>И взыде оттуду во фануил и глагола к ним такожде. И отвещаша ему мужие фануили, якоже отвещаша ему мужие сокхофстии.</p>
<p>И рече гедеон мужем фануилским, глаголя: егда возвращуся с миром, раскопаю столп сей.</p>
<p>И зевей и салман быша в каркаре, и полк их с ними до пятьнадесяти тысящ (мужей) оставшихся от всего полка сынов восточных: и умерших бяше сто и двадесять тысящ мужей держащих оружие.</p>
<p>И взыде гедеон путем живущих в кущах от востоков прямо навы и иегевала: и изби полк, полк же бяше надежен.</p>
<p>И побегоста зевей и салман: и гна вслед их, и поима оба царя мадиамля, зевеа и салмана, и весь полк их смяте.</p>
<p>И возвратися гедеон сын иоасов от рати прежде восхода солнца,</p>
<p>и ят отрочища от мужей сокхофских и вопроси его: и вписа от него имена князей сокхофских и старейшин их, седмидесяти и седми мужей.</p>
<p>И прииде гедеон ко князем сокхофским и рече им: се, зевей и салман, ихже ради укористе мя, глаголюще: еда рука зевеа и салмана ныне в руце твоей, яко дадим мужем твоим утруждшымся хлебы?</p>
<p>И поя князи и старейшины града, и терние от пустыни и волчцы, и сотре ими мужы сокхофски:</p>
<p>и столп фануилев раскопа, и изби мужы градския.</p>
<p>И рече к зевею и салману: какови мужие, ихже избисте в фаворе? и реша: якоже ты, тако они, подобен ты еси им, яко подобие сынов царевых.</p>
<p>И рече гедеон: братия моя и сынове матере моея суть: жив Господь, аще бысте живили их, не убил бых вас.</p>
<p>И рече иеферу первенцу своему: востав убий их. И не извлече отрочищь меча своего: зане убояся, яко млад бяше.</p>
<p>И рече зевей и салман: востани убо ты, и сопротивися нам: зане яко муж сила его. И воста гедеон, и уби зевеа и салмана: и взя украшения, яже на выях велблюдов их.</p>
<p>И рекоша мужие израилстии ко гедеону: владей нами и ты, и сынове твои, и сынове сынов твоих, яко ты спасл еси нас от руки мадиамли.</p>
<p>И рече к ним гедеон: не возобладаю аз вами, и не возобладает сын мой вами: Господь да владеет вами.</p>
<p>И рече к ним гедеон: попрошу у вас прошения, и да даст мне всяк муж усерязь от плена своего: яко усерязи златы (мнози) и бяху им, зане исмаилтяне бяху.</p>
<p>И рекоша: дающе дадим. И простре ризу, и ввергоша ту мужие по и усерязю от плена своего.</p>
<p>И бысть вес усерязь златых, ихже испроси, тысяща и седмь сот сикль злата, кроме плениц и монист (енфофовых), и риз багряных, яже на царех мадиамлих, и кроме чепей златых, яже на выях велблюдов их.</p>
<p>И сотвори от них гедеон ефуд, и постави его во граде своем во ефрафе. И соблуди весь израиль по нем тамо: и бысть гедеону и всему его дому в соблазн.</p>
<p>И смирися мадиам пред сыны израилевыми, и не приложиша воздвигнути главы своея. И бысть в покои земля четыредесять лет, во дни гедеоновы.</p>
<p>И иде иероваал сын иоасов, и седе в дому своем.</p>
<p>И гедеону быша седмьдесят сынов, изшедшии от чресл его, яко жены бяху многи ему.</p>
<p>И подложница его яже в сикиме и сия роди ему сына, и нарече имя ему авимелех.</p>
<p>И умре гедеон сын иоасов в старости блазе, и погребеся во гробе иоаса отца своего, во ефрафе, отца езриева.</p>
<p>И бысть егда умре гедеон, и совратишася сынове израилевы и соблудиша вслед ваалима, и сотвориша себе со ваалверифом завет, да им будет бог:</p>
<p>и не воспомянуша сынове израилевы Господа Бога своего, избавльшаго их из руки всех враг их окрестных:</p>
<p>и не сотвориша милости с домом иеровааловым, сей есть гедеон, по всей благостыни его, юже сотвори со израилем.</p>
<h4>9</h4>
<p>И пойде авимелех сын иероваалов в сихем ко братии матере своея и глагола к ним и ко всему сродству дому отца матере своея, глаголя:</p>
<p>глаголите во ушы всех мужей сихемских: что лучше вам, еже владети вами седмидесяти мужем всем сыном иеровааловым, или владети вами мужу единому? и помяните, яко кость ваша и плоть ваша есмь аз.</p>
<p>И глаголаша братия матере его о нем во ушы всех мужей сихемских вся словеса сия. И уклонися сердце их вслед авимелеха, рекоша бо: брат наш есть.</p>
<p>И даша ему седмьдесят сребреник от дому ваалверифа: и ная ими авимелех мужей праздных и скитающихся, и поидоша вслед его.</p>
<p>И вниде в дом отца своего во ефрафу, и изби братию свою, сыны иеровааловы, седмьдесят мужей, на камени единем, и остася иоафам сын иеровааль юнейший, зане скрыся.</p>
<p>И собрашася вси мужие сихемстии и весь дом маалов, и поидоша, и поставиша авимелеха царем у дуба стана, иже в сихемех.</p>
<p>И поведаша иоафаму, и пойде, и ста на версе горы гаризин: и воздвиже глас свой, и воззва, и рече им: послушайте мене, мужие сихемстии, и да услышит вас Бог.</p>
<p>Идуще идоша древа помазати себе царя и реша масличине: буди нам царь.</p>
<p>И рече им масличина: еда оставивши тучность мою, юже во мне прослави Бог и человецы, пойду владети древами?</p>
<p>И рекоша древа смоковнице: прииди, царствуй над нами.</p>
<p>И рече им смоковница: еда оставивши мою сладость и плод мой благий, пойду владети древами?</p>
<p>И рекоша древа к лозе виноградней: прииди, буди нам царь.</p>
<p>И рече им лоза виноградная: еда оставивши вино мое, веселящее Бога и человеки, пойду владети древами?</p>
<p>И рекоша вся древа тернию: прииди, буди нам царь.</p>
<p>И рече терние ко древам: аще по истине помазуете себе царя мене над вами, приидите и внидите под сень мою: аще ли же ни, да изыдет огнь из терния и пояст кедры ливанския.</p>
<p>И ныне аще по истине и по совершенству сотвористе, и постависте авимелеха царем, и аще благо сотвористе со иероваалом и с домом его, и аще по воздаянию руки его сотвористе ему,</p>
<p>якоже воева отец мой по вас, и поверже душу свою в страну, и избави вас от руки мадиамли:</p>
<p>и вы востасте на дом отца моего днесь и избисте сыны его, седмьдесят мужей, на единем камени, и постависте царем авимелеха сына рабыни его над мужи сикимскими, яко брат ваш есть:</p>
<p>и аще по истине и по совершенству сотвористе со иероваалом и домом его днесь, благословени вы будите, и возвеселитеся о авимелесе, и той о вас да возвеселится:</p>
<p>аще же ни, да изыдет огнь от авимелеха и пояст мужы сикимски и дом мааллонь: и да изыдет огнь от мужей сикимских и от дому мааллоня и да пояст авимелеха.</p>
<p>И избеже иоафам, и побеже, и пойде в виру, и вселися тамо от лица авимелеха брата своего.</p>
<p>И облада авимелех во израили три лета.</p>
<p>И посла Бог дух зол между авимелехом и между мужи сикимскими: и возгнушашася мужие сикимстии домом авимелеховым,</p>
<p>еже навести неправду седмидесяти сынов иероваалих и крови их возложити на авимелеха брата их, иже уби их, и на мужы сикимски, яко укрепиша руце его избити братию свою:</p>
<p>и поставиша нань мужие сикимстии подсады на версех гор, и разграбляху всех идущих к ним на пути. И возвестися сие авимелеху.</p>
<p>И прииде гаал сын аведов и братия его, и преидоша в сикиму, и уповаша на него мужие сикимстии:</p>
<p>и изыдоша на село, и обраша винограды своя, и изгнетоша, и сотвориша лики: и ходиша во храм богов своих, и ядоша и пиша, кленуще авимелеха.</p>
<p>И рече гаал сын аведов: кто есть авимелех, и кто есть сын сихемль, яко да поработаем ему? не сын ли иеровааль, и зевул страж его раб его с мужи еммора отца сихемля? и почто имамы работати ему?</p>
<p>и кто даст люди сия в руку мою? и преставлю авимелеха, и реку ко авимелеху: умножи силу твою, и изыди.</p>
<p>И услыша зевул князь града словеса гаала сына аведова, и разгневася яростию:</p>
<p>и посла послы ко авимелеху отай, глаголя: се, гаал сын аведов и братия его приидоша в сихему, и се, сии обседят на тя град:</p>
<p>и ныне востани нощию ты и людие иже с тобою, и засяди до заутрия на селе:</p>
<p>и будет рано, егда взыдет солнце, обутрееши и протягнешися ко граду: и се, той и людие иже с ним изыдут к тебе, и сотвориши ему, елико возможет рука твоя.</p>
<p>И воста авимелех и вси людие, иже с ним, нощию, и заседоша на сихем на четыри части.</p>
<p>И бысть заутра, и изыде гаал сын аведов и ста пред дверию врат градских. И воста авимелех и людие, иже с ним, от засады.</p>
<p>И виде гаал сын аведов люди и рече к зевулу: се, народ людий исходит с верхов гор. И рече к нему зевул: стень гор ты видиши яко мужы.</p>
<p>И приложи еще гаал глаголати и рече: се, людие исходят при мори от высоты земли, и полк един идет путем дубравы маоненим.</p>
<p>И рече к нему зевул: и где суть ныне уста твоя глаголющая: кто есть авимелех, яко поработаем ему? не сии ли суть людие, яже ты уничтожил еси? изыди убо ныне, и ополчися противу их.</p>
<p>И изыде гаал пред мужы сихемски, и ополчися противу авимелеху:</p>
<p>и погна его авимелех, и побеже от лица его: и падоша язвеннии мнози даже до врат градских.</p>
<p>И вниде авимелех во ариму: и зевул изгна гаала и братию его, да не живут в сихеме.</p>
<p>И бысть наутрие, и изыдоша и людие на поле, и поведаша авимелеху:</p>
<p>и взя людий, и раздели их на три части, и засяде на селе: и виде, и се, людие изыдоша из града, и воста на ня, и изби их.</p>
<p>И авимелех и началницы, иже с ним, протягошася и сташа у дверий врат градских: и две части пролияшася на вся, яже на селе, и избиша я.</p>
<p>Авимелех же добываше града весь день той, и взя град, и люди иже в нем изби, и разори град, и посея в нем соль.</p>
<p>И услышаша сие вси мужие столпа сихемля и внидоша в твердь дому (бога) вефилвериф.</p>
<p>И возвестися авимелеху, яко собрашася вси мужие столпа сихемска.</p>
<p>И взыде авимелех на гору селмон сам и вси людие, иже с ним: и взя авимелех секиру в руку свою, и усече ветвь от древа, и воздвиже ю, и возложи на раму свою: и рече людем иже с ним: еже видесте мя творяща, сотворите скоро якоже и аз.</p>
<p>И усекоша вси людие ветвия и взяша, и поидоша вслед авимелеха, и возложиша на твердыню, и запалиша на них твердыню огнем: и изомроша вси людие столпа сихемска до тысящи мужей и жен.</p>
<p>И иде авимелех в фивис и обсяде его, и взя его:</p>
<p>и столп бе тверд среде града, и вбегоша ту вси мужие и жены и вси старейшины града, и заключишася и взыдоша на кров столпа:</p>
<p>и прииде авимелех до столпа, и супротивишася ему: и приступи авимелех ко вратом столпа, еже запалити его огнем:</p>
<p>и сверже жена едина уломок жерновный на главу авимелеха, и сокруши ему темя:</p>
<p>и возопи скоро авимелех ко отроку носящему сосуды его и рече ему: извлецы мечь твой и убий мя, да не рекут, яко жена уби его. И прободе его отрок его, и умре.</p>
<p>И видеша мужие израилстии, яко умре авимелех: и отидоша кийждо на свое место.</p>
<p>И воздаде Бог зло авимелеху, еже сотвори отцу своему, убив седмьдесят братий своих:</p>
<p>и всяку злобу мужей сихемлих обрати Бог на главы их: и взыде на ня клятва иоафама сына иеровааля.</p>
<h4>10</h4>
<p>И воста по авимелесе спасти израиля фола сын фуи, сын брата отца его, муж от иссахара: и сей живяше в самире в горе ефремове,</p>
<p>и суди израиля лет двадесять три, и умре, и погребен быти в самире.</p>
<p>И воста по нем иаир галаадитин, и суди израиля лет двадесять два:</p>
<p>и быша ему сынове тридесять два здящии на тридесяти двух ослех: и грады им тридесять два: и прозываху их грады иаировы, даже до днесь, иже суть в земли галаадове:</p>
<p>и умре иаир, и погребен бысть в камоне.</p>
<p>И приложиша сынове израилевы творити злое пред Господем и послужиша ваалимам и астарофам и богом с¦рским и богом сидонским и богом моавлским и богом сынов аммоних и богом иноплеменников: и оставиша Господа и не работаша ему.</p>
<p>И разгневася Господь яростию на израиля и предаде их в руку филистимску и в руку сынов аммоних.</p>
<p>И озлобиша, и сокрушиша сынов израилевых в то время осмьнадесять лет, всех сынов израилевых, иже об ону страну иордана в земли аморреа иже в галааде.</p>
<p>И преидоша сынове аммони иордан воевати на иуду и вениамина и на дом ефремов: и оскорблени быша сынове израилевы зело.</p>
<p>И возопиша сынове израилевы ко Господу, глаголюще: согрешихом тебе, яко оставихом Бога нашего и работахом ваалиму.</p>
<p>И рече Господь к сыном израилевым: не от египта ли и от аморреа и от сынов аммоних и от филистима</p>
<p>и от сидонян и от амалика и от мадиама, иже стужиша вам, и возописте ко мне, и спасох вы от руки их?</p>
<p>вы же остависте мене и работасте богом иным: сего ради не приложу спасти вас:</p>
<p>идите и возопийте к богом, ихже избрасте себе, и тии да спасут вы во время скорби вашея.</p>
<p>И реша сынове израилевы ко Господу: согрешихом, сотвори ты нам по всему, елико угодно пред очима твоима: точию избави нас в сей день.</p>
<p>И извергоша боги чуждыя от среды себе и послужиша Господеви единому: и сжалеся душа его о утруждении израилеве.</p>
<p>И взыдоша сынове аммони, и ополчишася в галааде: и собрашася и сынове израилевы, и ополчишася в массифе.</p>
<p>И реша людие князи галаадстии кийждо ко ближнему своему: муж, иже начнет битися с сынми аммоновыми, той будет князь всем живущым в галааде.</p>
<h4>11</h4>
<p>И бяше иеффай галаадитянин силен крепостию: и той бысть сын жены блудницы, яже роди галааду иеффая.</p>
<p>И роди жена галаадова сынов ему: и возмужаша сынове жены и изгнаша иеффая, и рекоша ему: не наследиши в дому отца нашего, яко сын жены блудныя еси ты.</p>
<p>И отбеже иеффай от лица братии своея и вселися в земли тов: и собирахуся ко иеффаю мужие праздни, и хождаху с ним.</p>
<p>И бысть по днех сих, и воеваша сынове аммони на израиля.</p>
<p>И егда воеваша сынове аммони на израиля, и поидоша старейшины галаадовы пояти иеффая от земли тов,</p>
<p>и рекоша ко иеффаю: прииди и буди нам началник, и ополчимся на сыны аммони.</p>
<p>И рече иеффай старейшинам галаадским: не вы ли возненавидесте мя, и изгнасте мя из дому отца моего, и отпустисте мя от себе? и почто приидосте ко мне ныне, егда нужду возиместе?</p>
<p>И рекоша старейшины галаадстии ко иеффаю: сего ради ныне приидохом к тебе, да пойдеши с нами, и ополчимся на сыны аммони: и будеши нам князь всем живущым в галааде.</p>
<p>И рече иеффай ко старейшинам галаадовым: аще возвращаете мя ополчитися на сыны аммони, и предаст их Господь предо мною, и аз вам буду ли князь?</p>
<p>И рекоша старейшины галаадстии ко иеффаю: Господь да будет послух между нами, аще по слову твоему тако не сотворим.</p>
<p>И пойде иеффай со старейшинами галаадскими, и поставиша его людие над собою главу и князя: и глагола иеффай вся словеса своя пред Господем в массифе.</p>
<p>И посла иеффай послы к царю сынов аммоних, глаголя: что мне и тебе, яко пришел еси ко мне воевати на земли моей?</p>
<p>И рече царь сынов аммоних к послом иеффаевым: яко взя израиль землю мою, егда изыде из египта, от арнона даже до иавока и до иордана: и ныне возврати ю с миром, и отиду.</p>
<p>И возвратишася послы ко иеффаю. И приложи еще иеффай, и посла послы к царю сынов аммоних, и рекоша ему:</p>
<p>тако глаголет иеффай: не взя израиль земли моавли и земли сынов аммоних,</p>
<p>понеже егда исхождаше из египта, пойде израиль по пустыни до моря чермнаго, и прииде до кадиса:</p>
<p>и посла израиль послы к царю едомску, глаголя: да прейду сквозе землю твою: и не послуша царь едомск: такожде посыла и к царю моавску, и не восхоте: и седе израиль в кадисе:</p>
<p>и иде пустынею, и обыде землю едомлю и землю моавлю, и прииде на востоки солнца земли моавли, и ополчися об ону страну арнона, и не вниде в пределы моавли, яко арнон бяше предел моавль:</p>
<p>и посла израиль послы к сиону царю аморрейску, царю есевонску, и рече к нему израиль: да прейдем по земли твоей до места нашего:</p>
<p>и не восхоте сион израилю преити по пределом своим, и собра сион вся люди своя, и ополчися во иасе, и воева на израиля:</p>
<p>и предаде Господь Бог израилев сиона и вся люди его в руки израиля, и изби их:</p>
<p>и наследова израиль всю землю аморреа живущаго на земли той: и взя весь предел аморрейск от арнона даже до иавока, и от пустыни до иордана:</p>
<p>и ныне Господь Бог израилев изгна аморреа от лица людий своих израиля, и ты ли хощеши наследити его?</p>
<p>ни, но елико даде в наследие тебе хамос бог твой, сия да наследиши: а всех, ихже изгна Господь Бог наш от лица нашего, сия мы наследим:</p>
<p>и ныне еда лучший еси ты валака сына сепфорова, царя моавля? не бранию ли боряшеся со израилем, или воюя воева его?</p>
<p>егда вселися израиль во есевоне и в пределех его, и во ароире и в пределех его, и во всех градех, иже у иордана, триста лет, и почто не избавил еси их во время оно?</p>
<p>аз же не согреших тебе, и ты твориши со мною зло, воюя на мя: да судит Господь судяй днесь между сыны израилевыми и между сыны аммони.</p>
<p>И не послуша царь сынов аммоних словес иеффаевых, яже посылаше к нему.</p>
<p>И бысть на иеффаи дух Господень, и прейде галаада и манассию, и прейде стражбу галаадову, и от стражбы галаадовы иде на ону страну сынов аммоних.</p>
<p>И обеща иеффай обет Господеви и рече: аще преданием предаси сыны аммони в руку мою,</p>
<p>и будет исходяй, иже аще изыдет из врат дому моего во сретение мне, егда возвращуся с миром от сынов аммоних, и будет Господеви, и вознесу его во всесожжение.</p>
<p>И прииде иеффай к сыном аммоним воевати на ня: и предаде я Господь в руце его</p>
<p>и изби их от ароира, дондеже приити в мениф, двадесять градов, и даже до авеля виноградов, язвою великою зело. И покорени быша сынове аммони пред лицем сынов израилевых.</p>
<p>И прииде иеффай в массифу в дом свой: и се, дщерь его исхождаше во сретение его с тимпаны и лики: и сия бяше единородна ему возлюбленна: и не бе ему сына, ни другия дщере, кроме ея.</p>
<p>И бысть егда увиде ю сам, растерза ризы своя и рече: о, дщи моя, смущающи смутила мя еси: и ты ныне в претыкание была еси пред очима моима: аз бо отверзох уста моя на тя ко Господу и не возмогу вспять возвратити.</p>
<p>И рече к нему: отче, аще отверзл еси уста твоя ко Господу, сотвори мне, якоже изыде изо уст твоих, занеже сотвори тебе Господь месть врагом твоим от сынов аммоних.</p>
<p>И рече ко отцу своему: сотвори, отче мой, сие слово: остави мя два месяца, да пойду и взыду на горы и плачуся девства моего аз и другини мои.</p>
<p>И рече: иди. И отпусти ю на два месяца: и иде сама и другини ея, и плакася девства своего на горах.</p>
<p>И бысть в конце двою месяцу, и возвратися ко отцу своему: и сотвори на ней обет свой, имже обещася: и сия не позна мужа. И бысть в повеление во израили:</p>
<p>от дний до дний исхождаху дщери израилевы плакати о дщери иеффая галаадитина четыри дни в лете.</p>
<h4>12</h4>
<p>И собрашася мужие ефремли и приидоша в сефину, и реша иеффаю: почто ходил еси ополчитися на сыны аммони, и нас не позвал еси ити с тобою? дом твой с тобою сожжем огнем.</p>
<p>И рече к ним иеффай: имех прю аз и людие мои, и сынове аммони оскорбиша мене зело: и воззвах вас, и не избависте мене от руки их:</p>
<p>и видех, яко не бяше спасающаго, и положих душу мою в руку мою, и приидох к сыном аммоним, и предаде я Господь в руку мою: и вскую приидосте ко мне днесь, ополчити ли ся на мя?</p>
<p>И собра иеффай вся мужы галаадски и ополчися на ефрема: и избиша мужие галаадстии ефрема, понеже глаголаху: уцелевшии от ефрема, вы галаад среде ефрема и среде манассии.</p>
<p>И засяде галаад проходы у иордана ефремовы. И бысть егда реша уцелевшии от ефрема: прейдем: и рекоша им мужие галаадстии: еда ли от ефрема вы? И реша: несмы.</p>
<p>И реша им: рцыте, клас. И не управиша рещи тако: и имаху их, и закалаху у преходов иорданих: и падоша в то время от ефрема четыредесять и две тысящы.</p>
<p>И суди иеффай израилеви лет шесть: и умре иеффай галаадитин, и погребен бысть во граде своем в галааде.</p>
<p>И суди по нем израилеви есевон от вифлеема:</p>
<p>и быша ему тридесять сыны и тридесять дщери, яже отдаде вон (мужем), и тридесять жен приведе сыном своим отвне: и суди израилеви седмь лет:</p>
<p>и умре есевон, и погребен бысть в вифлееме.</p>
<p>И суди по нем израилеви елон завулонянин десять лет:</p>
<p>и умре елон завулонянин, и погребен бысть во елиме в земли завулони.</p>
<p>И суди по нем израилеви авдон сын еллихов фарафонитин:</p>
<p>и быша ему четыредесять сынове и тридесять внуцы, здящии на седмидесяти ослех: и суди израилеви осмь лет:</p>
<p>и умре авдон сын еллихов фарафонитин, и погребен бысть в фарафоне, в земли ефремли, в горе амаликове.</p>
<h4>13</h4>
<p>И приложиша еще сынове израилевы творити зло пред Господем: и предаде я Господь в руку филистимску четыредесять лет.</p>
<p>И бяше муж един от сараи, от племене данова, имя же ему маное: и жена ему бяше неплоды и не раждаше.</p>
<p>И явися ангел Господень к жене и рече к ней: се, ты неплоды и не раждала еси, и зачнеши и родиши сына:</p>
<p>и ныне блюдися, и не пий вина и сикера, и не яждь всякаго нечистаго:</p>
<p>яко се, ты во утробе приимеши и родиши сына: и железо на главу его не взыдет, яко назорей Богови будет сие отроча от чрева: и сей начнет спасати израиля из руки филистимли.</p>
<p>И вниде жена и рече мужу своему, глаголющи: человек Божий прииде ко мне, и образ его яко образ ангела Божия, страшен зело: и вопрошах его, откуду еси? и имене своего не поведа ми,</p>
<p>и рече мне: се, ты во утробе зачнеши и родиши сына: и ныне не пий вина, ни сикера, и не яждь всякаго нечистаго, яко назорей Богу будет отрочищь от утробы даже до дне смерти своея.</p>
<p>И помолися маное ко Господу и рече: во мне, Господи, человек Божий, егоже послал еси, да приидет еще к нам и наставит ны, что сотворим отрочати раждающемуся.</p>
<p>И послуша Бог молитвы маноевы: и прииде паки ангел Божий к жене, сия же седяше на селе, и маное муж ея не бяше с нею.</p>
<p>И потщася жена, и текши скоро поведа мужу своему, и рече к нему: се, явися мне муж, иже приходил в день он ко мне.</p>
<p>И востав иде маное вслед жены своея, и прииде к мужу и рече ему: ты ли еси муж глаголавый к жене (моей)? И рече ангел: аз.</p>
<p>И рече маное: ныне убо да приидет слово твое, кий будет суд отрочате, и что дела его?</p>
<p>И рече ангел Господень к маною: от всех, яже глаголах к жене, да сохранится:</p>
<p>от всего, еже исходит из винограда, да не яст, и вина и сикера да не пиет, и всякаго нечистаго да не яст: и вся, елика заповедах ей, да хранит.</p>
<p>И рече маное ко ангелу Господню: да удержим тя зде, и сотворим пред тобою козлище от коз.</p>
<p>И рече ангел Господень к маною: аще мя понудиши, не буду ясти хлеба твоего: но аще сотвориши всесожжение Господеви, то вознеси е. Не ведяше бо маное, яко ангел Господень той.</p>
<p>И рече маное ко ангелу Господню: что имя твое? да егда сбудется слово твое, прославим тя.</p>
<p>И рече ему ангел Господень: почто сие вопрошаеши имене моего? и то есть чудно.</p>
<p>И взя маное козлища от коз и жертву, и вознесе на камень Господеви чудная творящему: маное же и жена его зряста.</p>
<p>И бысть егда пламень взыде выше олтаря даже до небесе, и взыде ангел Господень в пламени олтаря: маное же и жена его смотряста, и падоста лицем своим на землю.</p>
<p>И не приложи ктому ангел Господень явитися маною и жене его. Тогда уведе маное, яко ангел Господень есть.</p>
<p>И рече маное к жене своей: смертию умрем, яко Бога видехом.</p>
<p>И рече ему жена его: аще бы хотел Господь умертвити нас, не бы взял от рук наших всесожжения и жертвы, и не бы показал нам сих всех, и не бы слышана сия сотворил нам якоже ныне.</p>
<p>И роди жена сына, и нарече имя ему сампсон. И возмужа отроча, и благослови е Господь:</p>
<p>и нача дух Господень ходити с ним в полце данове, посреде сараи и посреде есфаола.</p>
<h4>14</h4>
<p>И сниде сампсон во фамнафу и виде жену во фамнафе от дщерей филистимских, и угодна бысть пред ним.</p>
<p>И взыде и поведа отцу своему и матери своей, и рече: жену видех во фамнафе от дщерей филистимских, и ныне поимите ю мне в жену.</p>
<p>И рече ему отец его и мати его: еда несть дщерей от братии твоея и от всех людий моих жены, яко ты идеши пояти жену от дщерей иноплеменников необрезанных? И рече сампсон ко отцу своему: сию поими мне, яко та угодна есть пред очима моима.</p>
<p>Отец же его и мати его не разумеша, яко сие от Господа есть, яко отмщения он ищет от филистимлян: в то бо время владяху филистимляне сыны израилевыми.</p>
<p>И сниде сампсон и отец его и мати его во фамнафу, и приидоша до винограда фамнафа: и се, львичищь рыкающь во сретение ему.</p>
<p>И сниде на него дух Господень, и растерза его яко козлища от коз, и ничтоже бяше в руку его: и не поведа отцу своему и матери своей, еже сотвори.</p>
<p>И поидоша и рекоша жене, и угодна бысть пред очима сампсона.</p>
<p>И возвратися по днех пояти ю, и обратися видети труп львов, и се, рой пчел во устех львовых и мед:</p>
<p>и изя его от уст его в руце свои, и идяше идый и ядый: и пойде ко отцу своему и матери своей, и даде им, и ядоша: и не поведа им, яко от уст львовых изя сей мед.</p>
<p>И сниде отец его к жене, и сотвори сампсон тамо пир седмь дний, яко тако творят юношы:</p>
<p>и бысть внегда боятися им его, приставиша к нему тридесять другов, и быша с ним:</p>
<p>и рече им сампсон: предлагаю ныне вам гадание, и аще отгадающе поведите мне сие в седмь дний пира и обрящете, дам вам тридесять поняв и тридесять риз одежд:</p>
<p>аще же не возможете сие поведати мне, дадите вы мне тридесять поняв и тридесять риз изменных. И рекоша ему: предложи гадание твое, и услышим е.</p>
<p>И глагола им: от ядущаго ядомое изыде, и от крепкаго изыде сладкое. И не могоша поведати гадания до трех дний.</p>
<p>И бысть в день четвертый, и рекоша жене сампсонове: прельсти мужа своего, и да повесть тебе гадание, да не сожжем тя и дом отца твоего огнем: или оубожити призвасте ны?</p>
<p>И плакася жена сампсонова пред ним и рече: разве возненавидел еси мене и не возлюбил еси мене, яко гадания, еже еси предложил сыном людий моих, не поведал еси его мне. И рече ей сампсон: се, отцу моему и матери моей не поведах сего, и тебе ли повем?</p>
<p>И плакася пред ним седмь дний, в няже бе им пир. И бысть в день седмый, и поведа ей, яко стужи ему: и та поведа сыном людий своих.</p>
<p>И рекоша ему мужие градстии в день седмый прежде зашествия солнца: что слаждше меда? и что креплее льва? И рече им сампсон: аще не бысте орали юницею моею, не бысте уведали гадания моего.</p>
<p>И нападе на него дух Господень, и сниде во аскалон, и изби тамо тридесять мужей, и взя ризы их, и даде ризы поведавшым гадание. И разгневася яростию сампсон, и взыде в дом отца своего.</p>
<p>Жена же сампсонова иде за инаго мужа, иже бысть един от другов его.</p>
<h4>15</h4>
<p>И бысть по днех во дни жатвы пшеницы, и посети сампсон жену свою, несый козлище от коз, и рече: да вниду к жене моей в ложницу. И не даде ему отец ея внити.</p>
<p>И рече отец ея, глаголя: рех, яко ненавидя возненавидел еси ю, и отдах ю единому от другов твоих: не се ли сестра ея меншая добрейши ея есть? да будет тебе ныне вместо ея.</p>
<p>И рече ему сампсон: чист есмь ныне от филистимлян, яко сотворю аз с ними зло.</p>
<p>И пойде сампсон, и ят триста лисиц, и взя свещы, и связа ошиб ко ошибу, и устрои едину свещу между двема ошибома:</p>
<p>и разжже огнь в свещах, и пусти я в нивы филистимски: и запали нивы от гумен и даже до класов простых и до винограда и масличия.</p>
<p>И рекоша иноплеменницы: кто сотвори сия? И рекоша: сампсон зять фамнафеев, яко взя жену его и даде ю единому от другов его. И взыдоша иноплеменницы и сожгоша ю и дом отца ея огнем.</p>
<p>И рече им сампсон: аще и сотвористе вы тако ей, аз не благоизволю, но отмщение мое единому комуждо вас сотворю, и посем почию.</p>
<p>И порази их голени до бедр язвою велиею: и сниде, и вселися у водотечи в пещере камене итама.</p>
<p>И изыдоша филистимляне, и ополчишася во иуде, и разсеяшася в лехи.</p>
<p>И рече им всяк муж иудин: почто приидосте на ны? И рекоша иноплеменницы: связати сампсона приидохом и сотворити ему, якоже сотвори нам.</p>
<p>И снидоша три тысящы мужей от иуды к пещере камене итама и рекоша к сампсону: не веси ли, яко владеют нами филистимляне? и вскую сия сотворил еси нам? И рече им сампсон: якоже ми сотвориша, тако сотворих им.</p>
<p>И рекоша ему: связати тебе приидохом и предати тя в руце иноплеменником. И рече им сампсон: кленитеся мне, да не убиете мене вы.</p>
<p>И рекоша ему, глаголюще: ни, но токмо соузом свяжем тя и предадим тя в руки их, смертию же не умертвим тебе. И связаша его двема ужы новыми и изведоша его от камене того.</p>
<p>И той прииде до челюсти: иноплеменницы же воскликнуша и текоша противу ему. И сниде на него дух Господень, и быша ужя на мышцах его яко изгребие, егда зажжется огнем: и разрешишася узы его от руку его:</p>
<p>и обрете челюсть ослю повержену, и простре руку свою, и взя ю: и изби ею тысящу мужей.</p>
<p>И рече сампсон: челюстию ослею потребляя потребих их, яко челюстию ослею избих тысящу мужей.</p>
<p>И бысть егда преста глаголя, и поверже челюсть от руки своея: и нарече место тое избиение челюстное.</p>
<p>И возжажда зело, и возопи ко Господу, и рече: ты благоволил еси в руце раба твоего спасение великое сие, и ныне умираю жаждею, и впаду в руки необрезанных.</p>
<p>И разверзе Бог язву на челюсти, и изыде из нея вода, и пи: и возвратися дух его, и оживе: сего ради прозвася имя ей источник призывающаго, иже есть в челюсти, даже до дне сего.</p>
<p>И суди израилю во дни филистимлян двадесять лет.</p>
<h4>16</h4>
<p>И иде сампсон в газу, и виде тамо жену блудницу и вниде к ней.</p>
<p>И поведаша газяном, глаголюще: прииде сампсон семо. И обыдоша и подседоша ему всю нощь у врат градных, и утаишася всю нощь, глаголюще: дондеже осветает утро, и убием его.</p>
<p>И спа сампсон до полунощи: и воста в полунощи, и восхити двери у врат града со обеими вереями, и подя оныя с заворою, и возложи я на рамена своя, и вознесе я на верх горы, яже пред лицем хеврона, и положи их тамо.</p>
<p>И бысть по сем, и возлюби жену от водотечи сориховы: имя же ей далида.</p>
<p>И взыдоша к ней князи иноплеменничи и рекоша ей: прельсти его, и виждь, в чем есть крепость его великая, и чим преможем его, и свяжем его, яко смирити его: и мы тебе дадим кийждо тысящу и сто сребреников.</p>
<p>И рече далида к сампсону: повеждь ми ныне, в чем крепость твоя (тако) великая, и чим свяжешися и смиришися?</p>
<p>И рече ей сампсон: аще свяжут мя седмию тятивами сырыми неистлевшими, и изнемогу, и буду яко един от человек.</p>
<p>И принесоша ей князи от иноплеменник седмь тятив мокрых неистлевших, и связа его ими:</p>
<p>и подсада ему седяше в храмине. И рече ему: иноплеменницы на тя, сампсоне. И расторже тятивы, аки бы кто расторгнул соскание изгребий, егда коснется ему огнь: и не уведася крепость его.</p>
<p>И рече далида к сампсону: се, прельстил еси мя, глаголя ко мне лжу: ныне убо повеждь ми, чим свяжешися?</p>
<p>И рече к ней: аще вяжуще свяжут мя ужы новыми, имиже не делано, и изнемогу, и буду яко един от человек.</p>
<p>И взя далида ужы новы и связа его ими, и рече ему: иноплеменницы на тя, сампсоне. Подсада же седяше в храмине. И расторже я от руку своею аки нить.</p>
<p>И рече далида к сампсону: даже до ныне прельщал мя еси и глаголал ко мне лжу: повеждь ми убо, чим свяжешися? И рече ей: аще сплетеши седмь плениц влас главы моея спрядением и вбиеши колом в стену, и буду немощен яко един от человек.</p>
<p>И успи далида его на коленех своих, и бысть внегда уснути ему, взя далида седмь плениц влас главы его и сплете спрядением и вонзе колом в стену, и рече: иноплеменницы на тя, сампсоне. И возбну от сна своего и исторже кол сплетением из стены, и не уведася крепость его.</p>
<p>И рече к нему далида: како глаголеши, возлюбих тя, и сердце твое несть со мною? се, третие прельстил еси мя, и не поведал еси мне, в чем крепость твоя великая.</p>
<p>И бысть егда стужи ему словесы своими по вся дни, и убеди его, и изнеможе даже до умертвия.</p>
<p>И поведа ей все сердце свое, и рече к ней: железо не взыде на главу мою, яко назорей есмь аз Господу от утробы матере моея: аще убо обриюся, отступит от мене крепость моя, и изнемогу, и буду якоже вси человецы.</p>
<p>И виде далида, яко поведа ей все сердце свое, посла и призва князи иноплеменничи, глаголющи: взыдите еще единою, яко поведа ми все сердце свое. И взыдоша к ней вси князи иноплеменничи, и принесоша сребро в руках своих.</p>
<p>И успи далида сампсона на коленех своих: и призва стригача, и остриже седмь плениц влас главы его: и нача смирятися, и отступи крепость его от него.</p>
<p>И рече далида: иноплеменницы на тя, сампсоне. И возбудися от сна своего и рече: изыду якоже и прежде, и отрясуся. И не разуме, яко Господь отступи от него.</p>
<p>И яша его иноплеменницы, и избодоша ему очи, и введоша его в газу, и оковаша его путы медяны: и бяше меля в храмине темничней.</p>
<p>И начаша власы главы его расти по острижении.</p>
<p>И князи иноплеменничи собрашася пожрети жертву велику дагону богу своему и возвеселитися, и рекоша: предаде бог наш в руки нашя сампсона врага нашего.</p>
<p>И видеша его людие, и похвалиша бога своего, яко реша: предаде бог наш в руки нашя врага нашего, опустошившаго землю нашу, и иже умножи язвенных наших.</p>
<p>И бысть егда возблажа сердце их, и рекоша: призовите сампсона из дому темничнаго, и да играет пред нами. И призваша сампсона из дому темничнаго, и играша пред ними: и заушаху его, и поставиша его между столпы.</p>
<p>И рече сампсон ко юноши держащему его за руку: остави мене, да осяжу столпы, на нихже дом сей утвержден есть, и опруся на них. cноша же сотвори тако.</p>
<p>Дом же бяше полн мужей и жен, и тамо вси князи иноплеменничи: на крове же том до трех тысящ мужей и жен, зряще ругаемаго сампсона.</p>
<p>И воззва сампсон ко Господу и рече: адонаи Господи, Господи сил, помяни мя ныне, и укрепи мя еще единою, Боже, да воздам мщение едино за два ока моя филистимом.</p>
<p>И объя сампсон оба столпа средния, на нихже храмина бяше утверждена, и опреся на них, держя един рукою десною, а другий левою.</p>
<p>И рече сампсон: да умрет душа моя со иноплеменники. И преклонися крепостию, и паде храмина на князи и на вся люди иже в ней: и бысть мертвых, ихже умертви сампсон при смерти своей, множае неже ихже умертви в животе своем.</p>
<p>И снидоша братия его и весь дом отца его, и взяша его: и взыдоша, и погребоша его между сараи и между есфаолом во гробе маноя отца его. И сей суди израилю лет двадесять. (И воста по сампсоне емегар сын енань, и уби от иноплеменников шесть сот мужей кроме скота, и спасе и он израиля.)</p>
<h4>17</h4>
<p>И бысть муж от горы ефремли, и имя ему миха:</p>
<p>и рече матери своей: тысяща и сто сребреников иже украдены у тебе, и заклинала мя еси и глаголала еси во ушы мои: се, сребро у мене, аз взях е. И рече мати его: благословен сын мой Господеви.</p>
<p>И отдаде тысящу и сто сребреников матери своей. И рече мати его: освящающи освятих сребро Господеви от руки моея, тебе сынови моему сотворити (кумир) изваян и слиян, и ныне отдам е тебе.</p>
<p>И отдаде сребро матери своей. И взя мати его двести сребреников и даде их среброделю, и сотвори тое (кумир) изваян и слиян: и бысть в дому михи.</p>
<p>И дом михин ему дом Божий. И сотвори ефуд и ферафин: и наполни руку единому от сынов своих, и бысть ему жрец.</p>
<p>В тыя же дни не бяше царя во израили: кийждо муж, еже право видяшеся пред очима его, творяше.</p>
<p>И бысть юноша от вифлеема иудина и от рода племене иудина, и сей левитин, и обиташе тамо:</p>
<p>и пойде сей муж от града вифлеема иудина обитати, идеже обрящет место: и прииде до горы ефремли и даже до дому михина, еже сотворити путь свой.</p>
<p>И рече ему миха: откуду идеши? И рече ему левитин: аз есмь от вифлеема иудина, и иду обитати, идеже обрящу место.</p>
<p>И рече ему миха: седи со мною и буди ми отец и жрец, и аз дам тебе сребреников десять в год и двои ризы, и яже на житие тебе.</p>
<p>И пойде левит, и нача обитати у мужа. И бысть юноша ему яко един от сынов его.</p>
<p>И наполни миха руку левитину, и бысть ему юноша жрец, и бяше в дому михи.</p>
<p>И рече миха: ныне уведех, яко благосотворит мне Господь, яко бысть мне левитин жрец.</p>
<h4>18</h4>
<p>В тыя дни не бяше царя во израили: и в тыя дни племя даново искаше себе наследия вселитися, яко не паде ему наследие до дний оных среде племен сынов израилевых.</p>
<p>И послаша сынове дановы от сонмов своих пять мужей от части своея, мужы сильны от сараи и есфаола, соглядати землю и изследити ю, и рекоша к ним: идите и изследите землю. И приидоша до горы ефремли, до дому михина, и сташа тамо в дому михи.</p>
<p>И тии познаша глас юноши левитина, и уклонишася тамо, и рекоша ему: кто тя приведе семо? и что твориши в месте сем? и что тебе зде?</p>
<p>И рече им: сице и сице сотвори мне миха, и ная мя, и бых ему жрец.</p>
<p>и рекоша ему: вопроси убо Бога, и увемы, аще благопоспешится путь наш, в оньже мы идем.</p>
<p>И рече им жрец: идите с миром: пред Господем путь ваш, в оньже идете.</p>
<p>И идоша пять мужие и приидоша в лаис: и видеша людий живущих в нем, седящих со упованием по обычаю сидонян, в тишине и надежде, и не бе устрашаяй, или посрамляяй словесе на земли, наследник истязуяй сокровища: зане далече бяху от сидонян, и не имяху словесе с киим либо человеком.</p>
<p>И приидоша пять мужей ко братии своей в сараю и есфаол и рекоша братии своей: что вы седите?</p>
<p>И реша: востаните, и взыдем на ня, зане видехом землю, и се, блага зело, и вы молчите: не обленитеся ити и внити еже наследити землю:</p>
<p>и егда приидете, внидете в люди живущыя со упованием, а земля пространна: яко предаде ю Бог в руки вашя, место на немже несть скудости во всем еже на земли.</p>
<p>И воздвигошася оттуду от племене данова, от сараи и есфаола, шесть сот мужей препоясани во оружие ополчения,</p>
<p>и взыдоша и ополчишася в кариафиариме во иуде: сего ради наречеся место то полк данов и до сего дне: се созади кариафиарима.</p>
<p>И преидоша оттуду в гору ефремлю и приидоша до дому михина.</p>
<p>И отвещаша пять мужей ходившии соглядати землю лаис и рекоша ко братии своей: разуместе ли, яко есть в дому сем ефуд и ферафин, и изваяно и слияно? и ныне уведите, что сотворите.</p>
<p>И уклонишася тамо и внидоша в дом юноши левитина, в дом михин, и вопросиша его в мире.</p>
<p>И шесть сот мужей препоясани во оружие ополчения своего, стояще у дверий вратных, иже от сынов дановых.</p>
<p>И взыдоша пять мужей ходивших соглядати землю: и вшедше тамо взяша изваяно, и ефуд и ферафин, и слияное: жрец же стояше у дверий вратных, и шесть сот мужей препоясани во оружие воинско:</p>
<p>и сии внидоша в дом михин и взяша ефуд и ферафин, и слияно и изваяно. И рече к ним жрец: что вы творите?</p>
<p>И реша ему: умолчи, положи руку твою на уста твоя и пойди с нами, и буди нам отец и жрец: еда уне есть тебе быти жерцу единаго мужа дому, нежели быти жерцу племени и дому и сонма израилева?</p>
<p>И возблажа сердце жреческо, и взя ефуд и ферафин, и изваяное и слияное, и вниде посреде людий.</p>
<p>И возвратишася и отидоша, и пустиша пред собою чада и притяжание свое честное.</p>
<p>Удалившымся же им от дому михина, и се, миха и мужие иже в жилищах, яже с домом михиным быша, воззваша и постигоша сыны дановы,</p>
<p>и возопиша к сыном дановым: и обратиша сынове дановы лица своя и реша к михе: что есть тебе, яко воззвал еси?</p>
<p>И рече миха: яко изваяное мое, еже сотворих, взясте, и жерца, и поидосте: и что мне еще? и что сие глаголете мне: что вопиеши?</p>
<p>И рекоша ему сынове дановы: да не услышится ныне глас твой вслед нас, да не востанут на вы мужие лютою душею, и положиши душу твою и душу дому твоего.</p>
<p>И идоша сынове дановы в путь свой. И виде миха, яко сильнейшии суть паче его, и возвратися в дом свой.</p>
<p>И сынове дановы взяша, елика сотвори миха, и жерца, иже бяше у него, и приидоша в лаис, к людем молчащым и уповающым надеждею, и избиша их острием меча, и град сожгоша огнем:</p>
<p>и не бяше избавляяй, яко далече бяху от сидонян, и словесе не бяше им с человеком: и сей (град бысть) во удолии дому роовля: и соградиша град и вселишася в нем,</p>
<p>и нарекоша граду имя дан, во имя дана отца своего, иже родися израилю: и бяше прежде имя граду лаис.</p>
<p>И поставиша себе сынове дановы изваяное: ионафан же сын гирсонь сын манассиин, той и сынове его бяху жерцы племени данову до дне преселения земли:</p>
<p>и поставиша себе изваяное, еже сотвори миха, во вся дни, в няже бяше дом Божий в силоме.</p>
<h4>19</h4>
<p>И бысть в тыя дни не бяше царя во израили: и бысть муж левитин живый во стране горы ефремовы, и поя себе жену подложницу от вифлеема иудина:</p>
<p>и разгневася нань подложница его, и отиде от него в дом отца своего в вифлеем иудин, и бе тамо четыри месяцы:</p>
<p>и воста муж ея и иде вслед ея глаголати в сердце ея, обратити ю к себе и привести паки к себе: и отрок его с ним, и двое ослят: она же введе его в дом отца своего:</p>
<p>и виде его отец отроковицы и изыде с веселием во сретение его, и удержа его тесть его отец отроковицы, и пребысть с ним три дни, и ядоша и пиша, и спаша тамо.</p>
<p>И бысть в день четвертый, и о‹утреша заутра, и воста поити. И рече отец отроковицы к зятю своему: укрепи сердце твое укрухом хлеба, и по сем пойдете.</p>
<p>И седоша, и ядоша оба вкупе и пиша. И рече отец отроковицы к мужу: иди ныне и преспи, и возблажает сердце твое.</p>
<p>И воста муж поити: и понуди его тесть его, и седе, и пребысть тамо.</p>
<p>И воста рано в пятый день да идет. И рече отец отроковицы: укрепи убо сердце твое хлебом, и пребуди дондеже преклонится день. И ядоша и пиша оба.</p>
<p>И воста муж да идет сам и подложница его и отрок его. И рече ему тесть его отец отроковицы: се, уже преклонися день к вечеру, пребуди зде, и возблажает сердце твое, и о‹утреете утро в путь ваш, и отидеши в селение свое.</p>
<p>И не изволи муж пребыти, и воста и отиде: и прииде даже прямо иевусу, сей есть Иерусалим, и с ним двое ослят с бремены, и подложница его с ним.</p>
<p>И приидоша до иевуса, и день преклонися к вечеру зело: и рече отрок ко господину своему: гряди убо, да уклонимся во град сей иевус и пребудем в нем.</p>
<p>И рече к нему господин его: не уклонимся во град чуждь, в немже несть от сынов израилевых, но прейдем до гаваона.</p>
<p>И рече ко отроку своему: гряди, да приступим ко единому от мест гаваонских и пребудем в гаваоне или в раме.</p>
<p>И минуша, и идоша, и зайде им солнце близ гаваона, иже есть вениаминь:</p>
<p>и уклонишася тамо внити превитати в гаваоне, и внидоша и седоша на стогнах града: и не бе муж вводяй их в дом превитати.</p>
<p>И се, муж стар идяше с дела своего из поля в вечер, и сей муж от горы ефремли, и той обиташе в гаваоне: и мужие места сынове вениамини.</p>
<p>И возвед очи свои, виде мужа путника на стогнах градных, и рече муж старец: камо идеши и откуду грядеши?</p>
<p>И рече к нему: грядем мы от вифлеема иудина даже до стран горы ефремли, отюнудуже аз есмь: и ходих до вифлеема иудина, и иду аз в дом мой: и несть мужа вводящаго мя в дом:</p>
<p>а плевы и пища ослятом нашым есть, и мне хлеб и вино есть, и отроковице и отроку: рабом твоим несть скудно ни коея вещи.</p>
<p>И рече муж стар: мир тебе: и весь недостаток твой на мне, обаче на стогнах не лязи.</p>
<p>И введе его в дом свой, и даде место ослятом его: и омыша ноги своя, и ядоша и пиша.</p>
<p>Егда же возвеселися сердце их, и се, мужие градстии сынове беззаконников обыдоша дом биюще в двери, и реша мужу господину дому старцу, глаголюще: изведи мужа иже вниде в дом твой, да познаем его.</p>
<p>И изыде к ним муж господин дому и рече: ни, братия, не сотворите зла мужу сему повнегда внити ему в дом мой, и не сотворите безумия сего:</p>
<p>се, дщерь моя дева, и подложница его: изведу их, и смирите их, и сотворите им еже благо пред очима вашима: а мужу сему не сотворите словесе безумия сего.</p>
<p>И не изволиша мужие послушати его. И взя муж подложницу его и изведе ю к ним вон: и познаша ю и ругашася над нею всю нощь даже до утра, и отпустиша ю, егда взыде денница.</p>
<p>И прииде жена к заутрию, и паде у дверий дому, идеже бяше муж ея, до разсветания.</p>
<p>И воста муж ея заутра, и отверзе двери дому и изыде поити в путь свой: и се, жена его подложница лежаше при дверех дому, и руце ея на преддверии.</p>
<p>И рече к ней: востани, да идем. И не отвеща ему, бяше бо мертва. И возложи ю на осля, и воста муж и пойде на место свое.</p>
<p>И прииде в дом свой, и взя нож, и взя подложницу свою, и раздроби ю по удесем ея на дванадесять частей, и посла я во вся племена израилева.</p>
<p>И бысть всяк видящий глаголаше: не бысть, ни видено бе сице от дне изшествия сынов израилевых от земли египетския даже до дне сего. И заповеда мужем, ихже посла, глаголя: сице глаголите ко всему израилю: аще бысть по словеси сему? уставите сами себе о ней совет и глаголите.</p>
<h4>20</h4>
<p>И изыдоша вси сынове израилевы, и собрашася весь сонм яко един муж, от дана и до вирсавии, и земля галаадска к Господеви в массифу,</p>
<p>и сташа пред лицем Господним вся племена израилева в сонме людий Божиих, четыреста тысящ мужей пеших воздвизающих оружия.</p>
<p>И услышаша сынове вениамини, яко взыдоша сынове израилевы в массифу, и рекоша сынове израилевы: глаголите, где бысть злоба сия?</p>
<p>И отвеща муж левитин, муж жены умореныя, глаголя: в гаваон вениаминь приидох аз и подложница моя витати:</p>
<p>и восташа на мя мужие гаваонстии и обыдоша мя во дворе нощию, и хотеша мя убити, и подложницу мою обидеша и обругаша, и умре:</p>
<p>и взях подложницу мою и раздробих ю, и послах ю во вся пределы наследия израилева, яко сотвориша безумие во израили:</p>
<p>се, вси вы сынове израилевы, дадите себе слово и совет зде.</p>
<p>и восташа вси людие яко един муж, глаголюще: не отидет муж в селение свое, и не возвратится муж в дом свой:</p>
<p>и ныне слово сие, еже сотворим гаваону: взыдем на него по жребию,</p>
<p>токмо возмем по десяти мужей от ста во всех племенех израилевых, и сто от тысящи, и тысяща от тмы, взяти брашно людем исходящым в гаваю вениаминю, сотворити ему по всему согрешению, еже сотвори во израили.</p>
<p>И собрашася вси мужие израилевы ко граду, яко един муж из градов исходяще,</p>
<p>и послаша племена израилева мужей во все племя вениамине, глаголюще: кая злоба сия бывшая в вас?</p>
<p>и ныне дадите мужей беззаконных, иже в гаваи, сынов велиаловых, и умертвим их, и очистим зло от израиля. И не изволиша сынове вениамини послушати гласа братии своея сынов израилевых.</p>
<p>И собрашася сынове вениамини от градов своих в гаваю, изыти на брань к сыном израилевым.</p>
<p>И сочтошася сынове вениамини от градов в той день двадесять и пять тысящ мужей воздвизающих оружия, кроме живущих в гаваи:</p>
<p>ихже сочтеся седмь сот мужей избранных от всех людий ободесноручных: сии вси пращницы мещуще камение ко власу и не погрешающе.</p>
<p>И всех мужей израилевых сочтеся, кроме сынов вениаминовых, четыреста тысящ мужей воздвизающих оружие: вси сии мужие воини.</p>
<p>И восташа, и взыдоша в вефиль, и вопросиша Бога, и рекоша сынове израилевы: кто от нас взыдет в начале воевати на сыны вениамини? И рече Господь: иуда в начале да взыдет вождь.</p>
<p>И восташа сынове израилевы заутра и ополчишася на гаваю.</p>
<p>И изыде всяк муж израилев на брань с вениамином, и сразишася с ними мужие израилевы на брани у гаваи.</p>
<p>И изыдоша сынове вениаминовы из гаваи, и избиша во израили в той день двадесять две тысящы мужей на земли.</p>
<p>И укрепися всяк муж израилев, и приложиша снитися на брань на место, идеже снидошася в день первый.</p>
<p>И взыдоша сынове израилевы и плакашася пред Господем до вечера, и вопросиша Господа, глаголюще: аще приложим еще приступити на брань к сыном вениаминим братиям нашым? И рече Господь: взыдите к ним.</p>
<p>И приидоша сынове израилевы к сыном вениаминим в день вторый.</p>
<p>И изыдоша сынове вениамини противу им от гаваи в день вторый, и избиша еще от сынов израилевых осмьнадесять тысящ мужей на земли: сии вси воздвизающии оружие.</p>
<p>И взыдоша вси сынове израилевы и вси людие, и приидоша в вефиль, и плакашася, и седоша тамо пред Господем, и постишася в той день даже до вечера:</p>
<p>и вознесоша всесожжение спасения пред Господем, яко тамо кивот завета Господа Бога во дни оны,</p>
<p>и финеес сын елеазара сына аароня предстоя пред ним в тыя дни. И вопросиша сынове израилевы Господа, глаголюще: аще приложим взыти еще на брань к сыном вениаминим братиям нашым, или оставим? И рече Господь: взыдите, заутра предам их в руки вашя.</p>
<p>И поставиша сынове израилевы подсаду окрест гаваи.</p>
<p>И взыдоша сынове израилевы к сыном вениаминим в день третий: и ополчишася на гаваю яко единою и единою.</p>
<p>И изыдоша сынове вениамини противу людем и протягошася из града, и начаша убивати людий уязвленых, якоже первое и второе на путех, от нихже есть един сходяй в вефиль, а другий в гаваю на селе, яко тридесять мужей во израили.</p>
<p>И рекоша сынове вениамини: падают пред нами якоже и прежде. И сынове израилевы рекоша: побежим и отторгнем их от града на пути. И сотвориша тако.</p>
<p>И вси мужие израилевы восташа от места своего и снидошася в ваал-фамаре: подсада же израилева нахождаше от места своего от запада гаваи.</p>
<p>И приидоша противу гаваи десять тысящ мужей избранных от всего израиля, и брань бяше тяжка: и тии не разумеша, яко постизает их зло.</p>
<p>И порази Господь вениамина пред сыны израилевыми: и избиша сынове израилевы от вениамина в той день двадесять пять тысящ и сто мужей: сии вси воздвизаху оружие.</p>
<p>И видеша сынове вениамини, яко поражени суть. И даша место сынове израилевы вениамину, понеже уповаша на подсаду, юже подсадиша у гаваи:</p>
<p>и подвижеся подсада, и устремися на гаваю, и избиша весь град острием меча.</p>
<p>И израилтяне имяху знамение с подсадою брани, явити знамение дыма из града.</p>
<p>И возвратися израиль на брань, и вениамин нача убивати язвеных во израили до тридесяти мужей, яко рекоша: паки падением падают пред нами, якоже и первая брань.</p>
<p>И знамение взыде наипаче над градом, аки столп дыма: и озреся вениамин вспять, и се, взыде скончание града до небеси.</p>
<p>И муж израилев возвратися: и потщашася мужие вениамини, видеша бо, яко постиже их зло,</p>
<p>и побегоша пред сыны израилевыми на путь пустыни, брань же постиже их, и иже из градов избиваша их среде себе:</p>
<p>и побиваху вениамина, и гнаша его от нуа вслед его до гаваи без опочивания, и поразиша его даже противу гаваи на восток солнца.</p>
<p>И падоша от вениамина осмьнадесять тысящ мужей, сии вси мужие сильнии.</p>
<p>И озрешася оставшии, и побегоша в пустыню к каменю реммоню: и пожаша от них сынове израилевы по стезям яко стеблие пять тысящ мужей, и гнаша вслед их до гадаама и избиша от них две тысящы мужей.</p>
<p>И быти всех падших от вениамина в той день двадесять пять тысящ мужей воздвизающих оружие, вси сии мужие сильнии.</p>
<p>И озрешася оставшии, и вбегоша в пустыню к каменю реммоню шесть сот мужей, и седеша в камени реммони четыри месяцы.</p>
<p>Сынове же израилевы возвратишася к сыном вениаминим, и избиша я оружием от града вне, даже и до скота, и все еже обретеся во всех градех, и грады вся обретшыяся пожгоша огнем.</p>
<h4>21</h4>
<p>И сынове израилевы кляшася в массифе, глаголюще: муж от нас да не даст вениамину дщере своея в жену.</p>
<p>И приидоша людие в вефиль и седеша тамо до вечера пред Богом: и воздвигоша глас свой, и плакашася плачем велиим, и рекоша:</p>
<p>вскую, Господи Боже израилев, бысть сице днесь во израили, еже оскудети от израиля племени единому?</p>
<p>И бысть на утрия, и обутреша людие, и соградиша тамо олтарь, и вознесоша всесожжение спасения, и рекоша сынове израилевы:</p>
<p>кто не взыде в сонм от всех племен израилевых ко Господу? Яко велика клятва бяше не вшедшым ко Господу в массифу, глаголюще: смертию да умрет.</p>
<p>И умилишася сынове израилевы о вениамине брате своем, и рекоша: изсечено днесь едино племя от израиля:</p>
<p>что сотворим оставшымся о женах? и мы кляхомся Господем не дати им от дщерей наших в жены.</p>
<p>И рекоша: кто един от племен израилевых, иже не взыде ко Господу в массифу? И се, ни един прииде в полк от иависа галаадова в сонм.</p>
<p>И соглядаша людий, и се, не бяше тамо мужа от живущих во иависе галаадове.</p>
<p>И послаша тамо сонм дванадесять тысящ мужей от сынов силы и заповедаша им, глаголюще: идите и избийте живущыя во иависе галаадове оружием жены и народы:</p>
<p>и сие сотворите: всяк мужеский пол и всяку жену, познавшую ложе мужеско, побиете: девицы же снабдите. И сотвориша тако.</p>
<p>И обретоша от живущих во иависе галаадове четыре ста отроковиц дев, яже не познаша ложа мужеска: и приведоша я в полк в силом, иже есть в земли ханаани.</p>
<p>И послаша весь сонм и глаголаша к сыном вениаминовым, иже в камени реммони, и призваша их с миром.</p>
<p>И возвратися вениамин к сыном израилевым в то время, и даша им сынове израилевы жены, яже живо сохраниша от дщерей иависа галаадова: и угодно бысть им тако.</p>
<p>И людие умилишася о вениамине, яко сотвори Господь истребление в племенех израилевых.</p>
<p>И рекоша старейшины сонма: что сотворим оставшым о женах? яко погибе от вениамина жена:</p>
<p>и како будет наследие уцелевших от вениамина, да не погибнет племя от израиля?</p>
<p>и мы не возможем дати им жен от дщерей наших, яко кляшася сынове израилевы, глаголюще: проклят даяй жену вениамину.</p>
<p>И рекоша: се, праздник Господень в силоме от дний во дни, иже есть от севера вефиля, на восток солнца на пути восходящем от вефиля в сихем, и от юга левоны.</p>
<p>И заповедаша сыном вениаминим, глаголюще: идите и засядите в виноградех,</p>
<p>и узрите, и се, егда изыдут дщери живущих в силоме плясати в лики, да изыдете из виноградов и восхитите муж жену себе от дщерей силомлих, и идите на землю вениаминю:</p>
<p>и будет егда приидут отцы их или братия их судитися к нам, и речем им: помилуйте нас ими, яко не взя муж жены своея в полце: понеже вы не дали есте им яко жребий, согрешисте.</p>
<p>И сотвориша тако сынове вениамини, и пояша жены по числу своему от пляшущих, яже восхитиша: и отидоша и возвратишася в наследие свое, и создаша грады и вселишася в них.</p>
<p>И отидоша оттуду сынове израилевы в то время, муж во племя свое и в род свой: и изыде оттуду муж в наследие свое. И в тыя дни не бяше царя во израили: муж еже угодно пред очима его, творяше.</p>
