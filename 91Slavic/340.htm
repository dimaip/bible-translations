<h4>1</h4>
<p>В лето третие царства иоакима царя иудина, прииде навуходоносор царь вавилонск на Иерусалим и воеваше нань.</p>
<p>И даде Господь в руце его иоакима царя иудина и от части сосудов храма Божия. И принесе я в землю сеннаар в дом бога своего и сосуды внесе в дом сокровищный бога своего.</p>
<p>И рече царь ко асфанезу, старейшине евнухов своих, ввести от сынов плена израилева и от племене царска и от князей</p>
<p>юношы, на нихже несть порока, и добры зраком и смыслены во всяцей премудрости, и ведущыя умение и размышляющыя разум, и имже есть крепость в них, еже предстояти в дому пред царем и научити я книгам и языку халдейску.</p>
<p>И повеле им (даяти) царь по вся дни от трапезы царевы и от вина пития своего и кормити их лета три, и потом стати пред царем.</p>
<p>И бысть в них от сынов иудиных даниил и ананиа, и азариа и мисаил.</p>
<p>И возложи им имена старейшина евнухов: даниилу валтасар, и анании седрах, и мисаилу мисах, азарии же авденаго.</p>
<p>И положи даниил на сердцы своем, еже не осквернитися от трапезы царевы и от вина пития его, и моли старейшину евнухов, яко да не осквернится.</p>
<p>И вдаде Бог даниила в милость и в щедроты пред старейшиною евнухов.</p>
<p>И рече старейшина евнухов даниилу: боюся аз господина моего царя, заповедавшаго о пищи вашей и питии вашем, да не когда увидит лица ваша уныла паче отроков сверстников ваших, и осудите главу мою царю.</p>
<p>И рече даниил ко амелсару, егоже пристави старейшина евнухов к даниилу и анании, и азарии и мисаилу:</p>
<p>искуси отроки твоя до десяти дний, и да дадят нам от семен земных, да ядим, и воду да пием:</p>
<p>и да явятся пред тобою лица наша и лица отроков ядущих от трапезы царевы, и якоже узриши, сотвори со отроки твоими.</p>
<p>И послуша их и искуси я до десяти дний.</p>
<p>По скончании же десятих дний, явишася лица их блага и крепка плотию паче отроков ядущих от трапезы царевы.</p>
<p>И бысть амелсар отемля яди их и вино пития их и даяше им семена.</p>
<p>И четырем отроком сим им даде им Бог смысл и мудрость во всяцей книжней премудрости: даниил же разумен бысть во всяцем видении и сониих.</p>
<p>И по скончании тех дний, в няже рече царь привести я, введе я старейшина евнухов пред навуходоносора.</p>
<p>И беседова с ними царь, и не обретошася от всех их подобни даниилу и анании, и азарии и мисаилу: и сташа пред царем.</p>
<p>И во всяцем глаголе премудрости и умения, о нихже вопрошаше от них царь, обрете я десятерицею паче всех обаятелей и волхвов сущих во всем царстве его.</p>
<p>И бысть даниил даже до перваго лета кира царя.</p>
<h4>2</h4>
<p>В лето второе царства навуходоносорова, соние виде навуходоносор, и ужасеся дух его, и сон его отступи от него:</p>
<p>и рече царь призвати обаятелей и волхвов, и чародеев и халдеев, еже возвестити царю сон его. И приидоша и сташа пред царем.</p>
<p>И рече им царь: видех сон, и ужасеся дух мой, еже уразумети сон.</p>
<p>И глаголаше халдее сирски цареви: царю, во веки живи: ты повеждь сон рабом твоим, и сказание его возвестим ти.</p>
<p>Отвеща же царь халдеом и рече: слово отступило есть от мене: аще убо не возвестите ми сна и сказания его, в пагубу вудете, и домове ваши разграбятся:</p>
<p>аще же сон и сказание его возвестите мне, даяния и дары и честь многу приимете от мене: точию сон и сказание его возвестите мне.</p>
<p>И отвещаша второе и реша: царь да повесть сон рабом своим, и сказание его возвестим ему.</p>
<p>И отвеща царь и рече: поистинне вем аз, яко время вы (точию) искупуете, понеже видите, яко отступило есть слово от мене:</p>
<p>аще убо сна не возвестите мне, вем, яко слово ложно и растленно совещастеся рещи предо мною, дондеже время минет: сон мой поведите мне, и увем, яко и сказание его возвестите мне.</p>
<p>Отвещаша же паки халдее пред царем и реша: несть человека на земли, иже слово царево возможет возвестити, яко всяк царь великий и князь не вопрошает ссиеваго словесе обаятеля, волхва и халдеа:</p>
<p>понеже слово, егоже вопрошает царь, тяжко, и несть другаго, иже возвестит е пред царем, но точию бози, ихже несть житие со всякою плотию.</p>
<p>Тогда царь в ярости и во гневе мнозе рече погубити вся мудрыя ваввилонския.</p>
<p>И изыде повеление, и мудрии убивахуся: и взыскаша даниила и другов его убити я.</p>
<p>Тогда даниил отвеща совет и разум ариоху архимагиру царску, иже изыде убити мудрых вавилонских,</p>
<p>и вопрошаше и глаголя: княже царев, о чесом изыде изречение безстудное от лица царева? Возвести же ариох слово даниилу.</p>
<p>Даниил же вниде и моли царя, яко да время даст ему, и сказание его возвестит царю.</p>
<p>И вниде даниил в дом свой и возвести слово анании и азарии и мисаилу, другом своим:</p>
<p>и щедрот прошаху у Бога небеснаго отайне сей, яко да не погибнут даниил и друзие его со прочиими мудрыми вавилонскими.</p>
<p>Тогда даниилу во сне нощию тайна открыся: и благослови даниил Бога небеснаго</p>
<p>и рече: буди имя Господа Бога благословено от века и до века, яко премудрость и смысл и крепость его есть,</p>
<p>и той пременяет времена и лета, поставляет цари и преставляет, даяй премудрость мудрым и разум ведущым смышление:</p>
<p>той открывает глубокая и сокровенная, сведый сущая во тме и свет с ним есть:</p>
<p>тебе, Боже отцев моих, исповедаюся и хвалю, яко премудрость и силу дал ми еси и возвестил ми еси, яже просихом у тебе, и видение царево возвестил ми еси.</p>
<p>И прииде даниил ко ариоху егоже пристави царь погубити мудрыя вавилонския, и рече ему: мудрых вавилонских не погубляй, но введи мя пред царя, и сказание сна возвешу ему.</p>
<p>Тогда ариох с потщанием введе даниила пред царя и рече ему: обретох мужа от пленник жидовских, иже сказание царю возвестит.</p>
<p>И отвеща царь и рече даниилу, емуже имя валтасар: можеши ли ми возвестити сон, егоже видех, и сказание его?</p>
<p>И отвеща даниил пред царем и рече: тайны, еяже царь вопрошает, несть мудрых, волхвов, ниже обаятелей газаринов (сила) возвестити царю:</p>
<p>но есть Бог на небеси открываяй тайны и возвести царю навуходоносору, имже подобает быти в последния дни. Сон твой и видение главы твоея на ложи твоем сие есть, царю:</p>
<p>помышления твоя на ложи твоем взыдоша, чесому подобает быти по сих, и открываяй тайны яви тебе, имже подобает быти:</p>
<p>и мне не премудростию сущею во мне паче всех живущих тайна сия открыся, но ради того, яко да возвещу сказание царю, да уразумееши размышления сердца твоего.</p>
<p>Ты, царю видел еси: и се, тело едино, велие тело оно, и обличие его высоко, стоящо пред лицем твоим, и образ его страшен:</p>
<p>тело, егоже глава от злата чиста, руце и перси и мышцы его сребряны, чрево и стегна медяна,</p>
<p>голени железны, нозе, часть убо некая железна и часть некая скудельна:</p>
<p>видел еси, дондеже отторжеся камень от горы без рук, и удари тело в нозе железны и скудельны, и истни их до конца:</p>
<p>тогда сотрошася вкупе скудель, железо, медь, сребро и злато, и бысть яко прах от гумна летня: и взят я премногий ветр, и место не обретеся им: камень же поразивый тело бысть гора велика и наполни всю землю.</p>
<p>Сей есть сон, а сказание его речем пред царем.</p>
<p>Ты, царю, царь царей, емуже Бог небесный царство даде крепко и державно и честно:</p>
<p>во всяцем месте, идеже живут сынове человечи и зверие польстии, и птицы небесныя и рыбы морския дал есть в руку твою и поставил тя властелина всем: ты еси глава златая.</p>
<p>И последи тебе востанет царство другое меншее тебе, еже есть сребро, царство же третие, еже есть медь, еже соодолеет всей земли,</p>
<p>и царство четвертое, еже будет крепко аки железо: якоже железо стончевает и умягчает вся, такожде и то истончит и истнит вся.</p>
<p>А яко видел еси нозе и персты, часть убо некую железну, часть же некую глиняну, царство разделено будет, и от корене железна будет в нем, якоже видел еси железо смешено с глиною:</p>
<p>и персты ножнии, часть убо некая железна, часть же некая глиняна, часть некая царства будет крепка и от него будет сокрушена.</p>
<p>Яко видел еси железо смешено со глиною, смешены будут во племени человечи, и не будут прилепляющеся сей к сему, якоже железо не смешается со глиною.</p>
<p>И во днех царей тех возставит Бог небесный царство, еже во веки не разсыплется, и царство его людем инем не останется, истнит и развеет вся царства, тое же станет во веки,</p>
<p>якоже видел еси, яко отсечеся от горы камень без рук и истни глину, железо, медь, сребро, злато. Бог великий возвести царю, имже подобает быти по сих: и истинен сон, и верно сказание его.</p>
<p>Тогда царь навуходоносор паде на лице и поклонися даниилу, и рече дары и благовония возлияти ему.</p>
<p>И отвещав царь рече даниилу: поистинне Бог ваш той есть Бог богов и Господь господей и Царь царей, открываяй тайны, понеже возмогл еси открыти тайну сию.</p>
<p>И возвеличи царь даниила, и дары велики и многи даде ему, и постави его над всею страною вавилонскою и князя воеводам, над всеми мудрыми вавилонскими.</p>
<p>И даниил проси у царя и пристави над делы страны вавилонския седраха, мисаха и авденаго. Даниил же бяше во дворе цареве.</p>
<h4>3</h4>
<p>В лето осмонадесятое навуходоносор царь сотвори тело злато, высота его лактий шестидесяти и широта его лактий шести, и постави е на поли деире во стране вавилонстей.</p>
<p>И посла (навуходоносор царь) собрати ипаты и воеводы и местоначалники, вожди же и мучители, и сущыя на властех и вся князи стран, приити на обновление кумира, егоже постави навуходоносор царь.</p>
<p>И собрашася местоначалницы, ипатове, воеводы, вождеве, мучителие велицыи, иже над властьми, и вси началницы стран на обновление тела, еже постави навуходоносор царь: и сташа пред телом, еже постави навуходоносор царь.</p>
<p>И проповедник вопияше со крепостию: вам глаголется, народи, людие, племена, языцы:</p>
<p>в оньже час аще услышите глас трубы, свирели же и гусли, самвики же и псалтири и согласия, и всякаго рода мусикийска, падающе покланяйтеся телу златому, еже постави навуходонсор царь:</p>
<p>и иже аще не пад поклонится, в той час ввержен будет в пещь огнем горящую.</p>
<p>И бысть егда услышаша людие глас трубы, свирели же и гусли, самвики же и псалтири и согласия, и всякаго рода мусикийска, падающе вси людие, племена, языцы, покланяхуся телу златому, еже постави навуходоносор царь.</p>
<p>Тогда приступиша мужие халдейстии и оболгаша иудеев,</p>
<p>отвещавше реша навуходоносору цареви: царю, во веки живи:</p>
<p>ты, царю, положил еси повеление, да всяк человек, иже аще услышит глас трубы, свирели же и гусли, самвики же и псалтири и согласия, и всякаго рода мусикийска,</p>
<p>и не пад поклонится телу златому, ввержен будет в пещь огнем горящую.</p>
<p>Суть убо мужие иудее, ихже поставил еси над делы страны вавилионския, седрах, мисах и авденаго, иже не послушаша заповеди твоея, царю, и богом твоим не служат и телу златому, еже поставил еси, не покланяются.</p>
<p>Тогда навуходоносор в ярости и гневе рече привести седраха, мисаха и авденаго. И приведени быша пред царя.</p>
<p>И отвеща навуходоносор и рече им: аще воистинну, седрах, мисах и авденаго, богом моим не служите и телу златому, еже поставих, не покланяетеся?</p>
<p>ныне убо аще есте готови, да егда услышите глас трубы, свирели же и гусли, самвики же и псалтири и согласия, и всякаго рода мусикийска, падше поклонитеся телу златому, еже сотворих: аще же не поклонитеся, в той час ввержени будете в пещь огнем горящую: и кто есть Бог, иже измет вы из руки моея?</p>
<p>И отвещаша седрах, мисах и авденаго, глаголюще царю навуходоносору: не требе нам о глаголе сем отвещати тебе:</p>
<p>есть бо Бог наш на небесех, емуже мы служим, силен изяти нас от пещи огнем горящия и от руку твоею избавити нас, царю:</p>
<p>аще ли ни, ведомо да будет тебе, царю, яко богом твоим не служим и телу златому, еже поставил еси, не кланяемся.</p>
<p>Тогда навуходоносор исполнися ярости, и зрак лица его изменися на седраха, мисаха и авденаго, и рече: разжжите пещь седмерицею, дондеже до конца разгорится.</p>
<p>И мужем сильным крепостию рече: оковавше седраха, мисаха и авденаго, вверзите в пещь огнем горящую.</p>
<p>Тогда мужие онии оковани быша с гащами своими и покрывалы, и сапогми и со одеждами своими, и ввержени быша посреде пещи огнем горящия.</p>
<p>Понеже глагол царев превозможе, и пещь разжжена бысть преизлишше: и мужей оных, иже ввергоша седраха, мисаха и авденаго, уби пламень огненный.</p>
<p>И мужие тии трие, седрах, мисах и авденаго, падоша посреде пещи огнем горящия оковани,</p>
<p>и хождаху посреде пламене поюще Бога и благословяще Господа.</p>
<p>И став с ними азариа помолися сице и отверз уста своя посреде огня рече:</p>
<p>благословен еси, Господи, Боже отец наших, хвально и прославлено имя твое во веки,</p>
<p>яко праведен еси о всех, яже сотворил еси нам, и вся дела твоя истинна, и прави путие твои, и вси суди твои истинни:</p>
<p>и судбы истинны сотворил еси по всем, яже навел еси на ны и на град святый отец наших Иерусалим: яко истиною и судом навел еси сия вся на ны грех ради наших.</p>
<p>Яко согрешихом и беззаконновахом отступивше от тебе, и прегрешихом во всех,</p>
<p>и заповедий твоих не послушахом, ниже соблюдохом, ниже сотворихом, якоже заповедал еси нам, да благо нам будет.</p>
<p>И вся, елика сотворил еси нам, и вся, елика навел еси на ны, истинным судом сотворил еси,</p>
<p>и предал еси нас в руки врагов беззаконных, мерзких отступников, и царю неправедну и лукавнейшу паче всея земли.</p>
<p>И ныне несть нам отверзти уст: студ и поношение быхом рабом твоим и чтущым тя.</p>
<p>Не предаждь убо нас до конца имене твоего ради, и не разори завета твоего,</p>
<p>и не отстави милости твоея от, нас, авраама ради возлюбленнаго от тебе, и за исаака раба твоего и израиля святаго твоего,</p>
<p>имже глаголал еси умножити семя их, яко звезды небесныя и яко песок вскрай моря.</p>
<p>Яко, Владыко, умалихомся паче всех язык, и есмы смирени по всей земли днесь грех ради наших,</p>
<p>и несть во время сие князя и пророка и вожда, ниже всесожжения, ниже жертвы, ниже приношения, ниже кадила ни места, еже пожрети пред тобою</p>
<p>и обрести милость: но душею сокрушенною и духом смиренным да прияти будем.</p>
<p>Яко во всесожжениих овних и юнчих и яко во тмах агнец тучных, тако да будет жертва наша пред тобою днесь, и да совершится по тебе, яко несть студа уповающым на тя.</p>
<p>И ныне возследуем всем сердцем и боимся тебе и ищем лица твоего:</p>
<p>не посрами нас, но сотвори с нами по кротости твоей и по множеству милости твоея,</p>
<p>и изми нас по чудесем твоим, и даждь славу имени твоему, Господи.</p>
<p>И да посрамятся вси являющии рабом твоим злая, и да постыдятся от всякия силы, и крепость их да сокрушится,</p>
<p>и да разумеют, яко ты еси Господь Бог един и славен по всей вселенней.</p>
<p>И не престаша ввергшии их слуги царевы, жгуще пещь наффою и смолою, и изгребьими и хврастием:</p>
<p>и разливащеся пламень над пещию на лактий четыредесять девять,</p>
<p>и обыде и пожже, ихже обрете окрест пещи халдейския.</p>
<p>Ангел же Господень сниде купно с сущими со азариею в пещь</p>
<p>и оттрясе пламень огненный от пещи и сотвори среднее пещи яко дух росы шумящь: и не прикоснуся их отнюд огнь и не оскорби, ниже стужи им.</p>
<p>Тогда тии трие яко едиными усты пояху и благословляху и славляху Бога в пещи, глаголюще:</p>
<p>благословен еси, Господи, Боже отец наших, и препетый и превозносимый во веки, и благословено имя славы твоея святое, и препетое и превозносимое во веки.</p>
<p>Благословен еси во храме святыя славы твоея, и препетый и превозносимый во веки.</p>
<p>Благословен еси, видяй бездны, седяй на херувимех, и препетый и првозносимый во веки.</p>
<p>Благословен еси на престоле славы Царствия твоего, и препетый и превозносимый во веки.</p>
<p>Благословен еси на тверди небесней, и препетый и превозносимый во веки.</p>
<p>Благословите, вся дела Господня, Господа, пойте и превозносите его во веки.</p>
<p>Благословите, ангели Господни, Господа, пойте и превозносите его во веки.</p>
<p>Благословите, небеса, Господа, пойте и превозносите его во веки.</p>
<p>Благословите, воды вся, яже превыше иебес, Господа, пойте и превозносите его во веки.</p>
<p>Благословите, вся силы Господни, Господа, пойте и превозносите его во веки.</p>
<p>Благословите, солнце и луна, Господа, пойте и превозносите его во веки.</p>
<p>Благословите, звезды небесныя, Господа, пойте и превозносите его во веки.</p>
<p>Благословите, всяк дождь и роса, Господа, пойте и превозносите его во веки.</p>
<p>Благословите, вси дуси, Господа, пойте и превозносите его во веки.</p>
<p>Благословите, огнь и вар, Господа, пойте и превозносите его во веки.</p>
<p>Благословите, студь и зной, Господа, пойте и превозносите его во веки.</p>
<p>Благословите, росы и иней, Господа, пойте и превозносите его во веки.</p>
<p>Благословите, нощи и дние, Господа, пойте и превозносите его во веки.</p>
<p>Благословите, свет и тма, Господа, пойте и превозносите его во веки.</p>
<p>Благословите, лед и мраз, Господа, пойте и превозносите его во веки.</p>
<p>Благословите, сланы и снези, Господа, пойте и превозносите его во веки.</p>
<p>Благословите, молния и облацы, Господа, пойте и превозносите его во веки.</p>
<p>Да благословит земля Господа, да поет и превозносит его во веки.</p>
<p>Благословите, горы и холми, Господа, пойте и превозносите его во веки.</p>
<p>Благословите, вся прозябающая на земли, Господа, пойте и превозносите его во веки.</p>
<p>Благословите, источницы, Господа, пойте и превозносите его во веки.</p>
<p>Благословите, моря и реки, Господа, пойте и превозносите его во веки.</p>
<p>Благословите, кити и вся движущаяся в водах, Господа, пойте и превозносите его во веки.</p>
<p>Благословите, вся птицы небесныя, Господа, пойте и превозносите его во веки.</p>
<p>Благословите, зверие и вси скоти, Господа, пойте и превозносите его во веки.</p>
<p>Благословите, сынове человечестии, Господа, пойте и превозиосите его во веки.</p>
<p>Да благословит израиль Господа, пойте и превозносите его во веки.</p>
<p>Благословите, иерее Господни, Господа, пойте и превозносите его во веки.</p>
<p>Благословите, раби Господни, Господа, пойте и превозносите его во веки.</p>
<p>Благословите, дуси и души праведных, Господа, пойте и превозносите его во веки.</p>
<p>Благословите, преподобнии и смиреннии сердцем, Господа, пойте и превозносите его во веки.</p>
<p>Благословите, ананиа, азариа и мисаил, Господа, пойте и превозносите его во веки: яко изят ны от ада и спасе ны от руки смерти, и избави ны от среды пещи и горяща пламене, и от среды огня избави ны.</p>
<p>Исповедайтеся Господеви, яко благ, яко в век милость его.</p>
<p>Благословите, вси чтущии Господа, Бога богов, пойте и исповедайтеся, яко во век милость его.</p>
<p>Навуходоносор же слыша поющих их, и почудися, и воста со тщанием, и рече вельможам своим: не триех ли мужей ввергохом среде огня связаных? И реша цареви: воистинну, царю.</p>
<p>И рече царь: се, аз вижду мужы четыри разрешены и ходящя среде огня, и истления несть в них, и зрак четвертаго подобен Сыну Божию.</p>
<p>Тогда прииде навуходоносор ко устию пещи огнем разжженныя и рече: седрах, мисах, авденаго, раби Бога вышняго, изыдите и приидите. И изыдоша седрах, мисах, авденаго от среды огня.</p>
<p>И собрашася князи и воеводы, и местоначалницы и вельможи царевы, и видяху мужей, яко не одоле огнь телесем их и власа главы их не опали, и ризы их не изменишася, и вони огненны не бяше в них.</p>
<p>И поклонися пред ними царь Богу, и отвеща навуходоносор царь и рече: благословен Бог седрахов, мисахов и авденаго, иже посла ангела своего и изя отроки своя, яко уповаша на него: и слово царево премениша, и предаша телеса своя во огнь, яко да не послужат, ни поклонятся всякому богу иному, но точию Богу своему:</p>
<p>и аз заповедаю заповедь: вси людие, племя, язык, аще речет хулу на Бога седрахова и мисахова и авденаго, в пагубу будут, и домове их в разграбление: понеже несть Бога другаго, иже возможет избавити сице.</p>
<p>Тогда царь постави седраха, мисаха и авденаго во стране вавилонстей, и возвеличи их, и сподоби их старейшинства иудеев всех сущих во царстве его.</p>
<p>Навуходоносор царь всем людем, племеном и языком сущым во всей земли, мир вам да умножится.</p>
<p>Знамения и чудеса, яже сотвори со мною Бог вышний, угодно бысть предо мною возвестити вам,</p>
<p>коль великая и крепкая: Царство его Царство вечное, и власть его в роды и роды.</p>
<h4>4</h4>
<p>Аз навуходоносор обилуяй бех в дому моем и благоцветый на престоле моем:</p>
<p>сон видех, и устраши мя, и смятохся на ложи моем, и видения главы моея смятоша мя:</p>
<p>и мною положися повеление, привести пред мя вся мужы мудрыя вавилонския, да сказание сна возвестят мне.</p>
<p>И вхождаху обаятелие, волсви, газарини, халдее, и сон аз рех пред ними, и сказания его не возвестиша ми,</p>
<p>дондеже вниде (пред мя) даниил, емуже имя валтасар, по имения бога моего, иже духа Божия свята имать в себе, и сон пред ним рех:</p>
<p>валтасаре, княже обаятелей, егоже аз разумех, яко дух Божий святый имаши, и всякая тайна не изнемогает пред тобою, слыши видение сна моего, еже видех, и сказание его повеждь мне.</p>
<p>И видение главы моея на ложи моем зрех, и се, древо среде земли, и высота его велика:</p>
<p>и возвеличися древо то и укрепися, и высота его досязаше до небесе, и величина его до конец земли всея,</p>
<p>листвие его прекрасное, и плод его мног, и пища всех в нем, и под ним вселяхуся вси зверие дивии, и в ветвех его живяху (вся) птицы небесныя, и от него питашеся всяка плоть.</p>
<p>Видех во сне нощию на ложи моем, и се, бодрый и святый от небесе сниде</p>
<p>и возгласи крепце и тако рече: посецыте древо и обийте ветви его, и оттрясите листвие его и разсыплите плод его, да позыблются зверие под ним и птицы с ветвий его:</p>
<p>точию отрасль корения его в земли оставите, и во узе железне и медне, и во злаце внешнем и в росе небесней вселится, и со зверьми (дивиими) часть его во траве земней:</p>
<p>сердце его от человек изменится, и сердце зверино дастся ему, и седмь времен изменятся над ним:</p>
<p>изречением бодраго слово, и глагол святых прошение: да уведят живущии, яко владеет вышний царством человеческим, и емуже восхощет, даст е, и уничтоженное человеков возставит над ним.</p>
<p>Сей сон, егоже видех аз навуходоносор царь: ты же, валтасаре, сказание его повеждь, яко вси мудрии царства моего не могут сказания его поведати мне, ты же, данииле, можеши, яко дух Божий свят в тебе.</p>
<p>Тогда даниил, емуже имя валтасар, ужасеся аки на един час, и размышления его смущаху его. И отвеща царь и рече: валтасаре, сон мой и сказание его да не смущает тебе. И отвеща валтасар и рече: господине, да будет сон сей ненавидящым тя, и сказание его врагом твоим.</p>
<p>Древо, еже видел еси возвеличившееся и укрепившееся, егоже высота досязаше до небесе и величина его на всю землю,</p>
<p>и листвие его благоцветное и плод его мног, и пища всем в нем, под ним живяху зверие дивии, и в ветвех его угнездяхуся птицы небесныя:</p>
<p>ты еси, царю, яко возвеличился еси и укрепел, и величество твое возвеличися и досяже небесе, и власть твоя до конец земли.</p>
<p>И яко виде царь бодраго и святаго сходяща с небесе, и рече: посецыте древо и разсыплите е, точию проничение корения его в земли оставите, и во узе железне и медяне и во злаце внешнем и в росе небесней водворится, и со зверьми дивиими часть его, дондеже седмь времен пременятся над ним:</p>
<p>сие сказание его, царю, и изречение вышняго есть, еже приспе на господина моего царя:</p>
<p>изженут тя от человек, и с дивиими зверьми будет житие твое, и травою аки вола напитают тя, и от росы небесныя тело твое оросится, и седмь времен изменятся над тобою, дондеже увеси, яко владеет вышний царством человеческим, и емуже восхощет, даст е.</p>
<p>А еже рече: оставите проничение корения древа (в земли): царство твое тебе будет, отнележе увеси власть небесную.</p>
<p>Сего ради, царю совет мой да будет тебе угоден, и грехи твоя милостынями искупи и неправды твоя щедротами убогих: негли будет долготерпелив грехом твоим Бог.</p>
<p>Сия вся постигоша навуходоносора царя.</p>
<p>По двоюнадесяти месяцех в дому царства своего, в вавилоне бе ходя,</p>
<p>отвеща царь и рече: несть ли сей вавилон великий, егоже аз соградих в дом царства, в державе крепости моея, в честь славы моея?</p>
<p>Еще слову сущу во устех каря, глас с небесе бысть: тебе глаголется, навуходоносоре царю: цартво твое прейде от тебе,</p>
<p>и от человек отженут тя, и со зверьми дивиими житие твое, и травою аки вола напитают тя и седмь времен изменятся на тебе, дондеже увеси, яко владеет вышний царством человеческим, и емуже восхощет, даст е.</p>
<p>В той час слово скончася на цари навуходоносоре, и от человек отгнася, и траву аки вол ядяше, и от росы небесныя тело его оросися, дондеже власи ему яко льву возрастоша и ногти ему аки птицам.</p>
<p>И по скончании тех дний, аз навуходоносор очи свои на небо воздвиг, и ум мой ко мне возвратися, и вышняго благослових, и живущаго во веки похвалих и прославих, яко власть его власть вечна, и Царство его в роды и роды,</p>
<p>и вси живущии на земли ни во чтоже вменишася, и по воли своей творит в силе небесней и в селении земнем: и несть, иже воспротивится руце его и речет ему: что сотворил еси?</p>
<p>В то время ум мой возвратися ко мне, и в честь царства моего приидох, и зрак мой возвратися ко мне, и началницы мои и вельможи мои искаху мене: и в царстве моем утвердихся, и величество изюбилнее приложися мне.</p>
<p>Ныне убо аз навуходоносор хвалю и превозношу и славлю Царя небеснаго, яко вся дела его истинна, и путие его судбы, и вся ходящыя в гордости может смирити.</p>
<h4>5</h4>
<p>Валтасар царь сотвори вечерю велию вельможам своим тысящи мужем,</p>
<p>пред тысящею же вино, и пия валтасар рече при вкушении вина, еже принести сосуды златы и сребряны, яже изнесе навуходоносор отец его из храма (Господа Бога), иже во Иерусалиме, и да пиют в них царь и вельможи его, и наложницы его и возлежащыя (окрест) его.</p>
<p>И принесоша сосуды златыя и сребряныя, яже изнесе (навуходоносор царь) из храма Господа Бога, иже во Иерусалиме: и пияху ими царь и вельможи его, и наложницы его и возлежащыя (окрест) его:</p>
<p>пияху вино и похвалиша боги златыя и сребряныя, и медяныя и железныя, и древяныя и каменныя, а Бога вечнаго не благословиша, имущаго власть духа их.</p>
<p>В той час изыдоша персты руки человечи и писаху противу лампады на поваплении стены дому царева, и царь видяше персты руки пишущия.</p>
<p>Тогда царю зрак изменися, и размышления его смущаху его, и соузы чресл его разслабляхуся, и колена его сражастася:</p>
<p>и возопи царь силою, еже ввести волхвов, халдеев, газаринов: и рече царь мудрым вавилонским: иже прочтет писание сие и разум его возвестит мне, той в багряницу облечется, и гривна златая на выю его, и третий во царстве моем обладати начнет.</p>
<p>И вхождаху вси мудрии ко царю и не можаху писания прочести, ни разума царю возвестити.</p>
<p>Царь же валтасар возмятеся, и зрак его изменися на нем, и вельможи его смущахуся.</p>
<p>И вниде царица в дом пирный, и рече царица: царю во веки живи: да не смущают тебе размышления твоя, и зрак твой да не изменяется:</p>
<p>есть муж во царстве твоем, в немже дух Божий: и во дни отца твоего бодрость и смысл обретеся в нем, и царь навуходоносор отец твой князя постави его волхвом, обаятелем, халдеем, газарином,</p>
<p>яко дух преизюбилный (бяше) в нем, и премудрость и смысл (обретеся) в нем, сказуя сны и возвещая сокровенная и разрешая соузы, даниил, и царь нарече имя ему валтасар: ныне убо да призовется, и сказание его возвестит тебе.</p>
<p>Тогда даниил введен бысть пред царя. И рече царь даниилу: ты лиеси даниил, от сынов пленник иудейских, ихже приведе навуходоносор царь отец мой?</p>
<p>слышах о тебе, яко дух Божий в тебе, и бодрость и смысл и премудрость изюбилна обретеся в тебе:</p>
<p>и ныне внидоша пред мя мудрии, волсви, газарини, да писание сие прочтут и сказания его возвестят ми, и не могоша возвестити мне:</p>
<p>аз же слышах о тебе, яко можеши суды сказати: ныне убо аще возможеши ппсание сие прочести и сказание его возвестити мне, в багряницу облечешися, и гривна златая на выи твоей будет, и третий во царстве моем обладати будеши.</p>
<p>Тогда отвеща даниил и рече пред царем: даяния: твоя с тобою да будут, и дар дому твоего иному даждь, аз же писание прочту царю и сказание его возвещу тебе.</p>
<p>Царю! Бог вышний царство и величество, и честь и славу даде навуходоносору отцу твоему,</p>
<p>и от величества, еже ему даде, вси людие, племена, языцы бяху трепещуще и боящеся от лица его: ихже хотяше убиваше, и ихже хотяше бияше, и ихже хотяше возвышаше, и ихже хотяше, той смиряше:</p>
<p>и егда вознесеся сердце его и утвердися дух его еже презорствовати, сведеся от престола царства, и слава и честь отяся от него,</p>
<p>и от человек отгнася, и сердце его со зверьми отдася, и житие его со дивиими ослы, и травою аки вола питаху его, и от росы небесныя оросися тело его, дондеже уразуме, яко владеет Бог вышний царством человеческим, и емуже хощет, даст е.</p>
<p>И ты убо, сыне его валтасаре, не смирил еси сердца твоего пред Господем: не вся ли сия ведал еси?</p>
<p>но на Господа Бога небеснаго вознеслся еси, и сосуды храма его принесоша пред тебе, ты же и вельможи твои, и наложницы твоя и возлежащыя (окрест) тебе, вино пиясте ими: и боги златыя и сребряныя, и медяныя и железныя, и каменныя и древяныя, иже ни видят, ни слышат, ни разумеют, похвалил еси, а Бога, у негоже дыхание твое в руце его, и вси путие твои, того не прославил еси.</p>
<p>Сего ради от лица его послани быша персты ручнии и писание сие вчиниша.</p>
<p>Се же есть писание вчиненое: мани, фекел, фарес.</p>
<p>Се сказание глагола: мани, измери Бог царство твое и сконча е:</p>
<p>фекел, поставися в мерилех и обретеся лишаемо:</p>
<p>фарес, разделися царство твое и дадеся мидом и персом.</p>
<p>И рече валтасар: (облецыте и). И облекоша даниила в багряницу, и гривну златую возложиша на выю его, и проповеда о нем, еже быти ему князю третиему во царстве его.</p>
<p>Валтасара царя халдейска убиша в ту нощь,</p>
<p>дарий же мидянин прия царство, сый шестидесяти и двою лет.</p>
<h4>6</h4>
<p>И бысть угодно пред царем, и постави во царстве князей сто и двадесять, еже быти им во всем царстве его,</p>
<p>над ними же три чиновники, от нихже бе даниил един, дабы отдавали им князи слово, яко да царю не стужают.</p>
<p>И бе даниил над ними, яко дух бяше преизюбилен в нем, и царь постави его над всем царством своим.</p>
<p>Чиновницы же и князи искаху вины обрести на даниила: и всякия вины и соблазна и греха не обретоша на него, яко верен бяше.</p>
<p>И реща чиновницы не обрящем на даниила вины, аще не в законех Бога его.</p>
<p>Тогда чиновницы и князи предсташа царю и реша ему: дарие царю, во веки живи:</p>
<p>совещаша вси иже во царстве твоем воеводы и князи, ипати и обладающии странами, еже уставити устав царский и укрепити предел, яко аще кто попросит прошения от всякаго бога и человека до дний тридесяти, разве точию от тебе, царю, да ввержен будет в ров левский:</p>
<p>ныне убо, царю, устави предел и положи писание, яко да не изменится заповедь мидска и персска, (да никтоже преступит ея).</p>
<p>Тогда царь дарий повеле вписати заповедь.</p>
<p>Даниил же егда уведе, яко заповедь вчинися, вниде в дом свой: дверцы же отверсты ему в горнице его противу Иерусалима, в три же времена дне бяше прекланяя колена своя, моляся и исповедаяся пред Богом своим, якоже бе творя прежде.</p>
<p>Тогда мужие онии наблюдоша и обретоша даниила просяща и молящася Богу своему,</p>
<p>и пришедше реша пред царем: царю, не вчинил ли еси ты предела, яко да всяк человек, иже аще попросит у всякаго бога и человека прошения до тридесяти дний, но точию у тебе, царю, да ввержется в ров левск? И рече царь: истинно слово, и заповедь мидска и персска не мимоидет.</p>
<p>Тогда отвещаша пред царем и глаголаша: даниил, иже от сынов плена иудейска, не покорися заповеди твоей (и не раде) о пределе, егоже вчинил еси: в три бо времена дне просит у Бога своего прошений своих.</p>
<p>Тогда царь, яко слышав слово сие, зело опечалися о нем, и о данииле пряшеся еже избавити его, и бе даже до вечера пряся еже избавити его.</p>
<p>Тогда мужие онии глаголаша царю: веждь, царю яко мидом и персом не леть есть пременити всякаго предела и устава, егоже царь уставит.</p>
<p>Тогда царь рече, и приведоша даниила и ввергоша его в ров левск. И рече царь даниилу: Бог твой, емуже ты служиши присно, той избавит тя.</p>
<p>И принесоша камень един и возложиша на устие рва, и запечата царь перстнем своим и перстнем вельмож своих, да не изменится деяние о данииле.</p>
<p>И отиде царь в дом свой и ляже без вечери, и яди не внесоша к нему: и сон отступи от него. И заключи Бог уста львом, и не стужиша даниилу.</p>
<p>Тогда царь воста заутра на свете и со тщанием прииде ко рву левску.</p>
<p>И егда приближися ко рву, возопи гласом крепким: данииле, рабе Бога живаго! Бог твой, емуже ты служиши присно, возможе ли избавити тя из уст львовых?</p>
<p>И рече даниил цареви: царю, во веки живи:</p>
<p>Бог мой посла ангела своего и затвори уста львов, и не вредиша мене, яко обретеся пред ним правда моя, и пред тобою, царю, согрешения не сотворих.</p>
<p>Тогда царь вельми возвеселися о нем и рече даниила извести из рва. И изведен бысть даниил из рва, и всякаго тления не обретеся на нем яко верова в Бога своего.</p>
<p>И рече царь, и приведоша мужы оклеветавшыя даниила и в ров левск ввергоша я и сыны их и жены их: и не доидоша дна рва, даже соодолеша им львы и вся кости их истончиша.</p>
<p>Тогда дарий царь написа всем людем, племеном, языком, живущым во всей земли: мир вам да умножится:</p>
<p>от лица моего заповедася заповедь сия во всей земли царства моего, да будут трепещуще и боящеся от лица Бога даниилова, яко той есть Бог живый и пребываяй во веки, и Царство его не разсыплется, и власть его до конца:</p>
<p>подемлет и избавляет, и творит знамения и чудеса на небеси и на земли, иже избави даниила от уст львовых.</p>
<p>Даниил же управляше во царстве дариеве и во царстве кира персянина.</p>
<h4>7</h4>
<p>В первое лето валтасара царя халдейска, даниил сон виде и видения главы его на ложи его, и сон свой вписа:</p>
<p>аз даниил видех в видении моем нощию: и се, четыри ветри небеснии налегоша на море великое,</p>
<p>и четыри зверие велицыи исхождаху из моря, различни между собою:</p>
<p>первый аки львица имый криле, криле же его аки орли, зрях, дондеже исторжена быша крила его, и воздвижеся от земли, и на ногу человечу ста, и сердце человечо дадеся ему:</p>
<p>и се, зверь вторый подобен медведице, и на стране единей ста, и три ребра во устех его, среде зубов его, и сице глаголаху ему: востани, яждь плоти многи:</p>
<p>созади сего видех: и се, зверь ин аки рысь, томуже крила четыри птичия над ним и четыри главы зверю, и власть дадеся ему:</p>
<p>созади сего видех: и се, зверь четвертый страшен и ужасен и крепок излиха, зубы же его железни велии, ядый и истончевая, останки же ногама своима попираше, тойже различаяся излиха паче всех зверей прежних, и рогов десять ему:</p>
<p>разсмотрях в розех его, и се, рог другий мал взыде среде их, и трие рози преднии его исторгнушася от лица его, и се, очи аки очи человечи в розе том, и уста глаголюща великая.</p>
<p>зрях дондеже престоли поставшася, и ветхий денми седе, и одежда его бела аки снег, и власи главы его аки волна чиста, престол его пламень огнен, колеса его огнь палящь:</p>
<p>река огненна течаше исходящи пред ним: тысящя тысящ служаху ему, и тмы тем предстояху ему: судище седе, и книги отверзошася.</p>
<p>Видех тогда от гласа словес великих, яже рог оный глаголаше, дондеже убися зверь и погибе, и тело его дадеся во сожжение огненно:</p>
<p>и прочих зверей преставися власть, и продолжение жития дадеся им до времене и времене.</p>
<p>Видех во сне нощию, и се, на облацех небесных яко Сын Человечь идый бяше и даже до ветхаго денми дойде и пред него приведеся:</p>
<p>и тому дадеся власть и честь и Царство, и вси людие, племена и языцы тому поработают: власть его власть вечная, яже не прейдет, и Царство его не разсыплется.</p>
<p>Вострепета дух мой в состоянии моем, аз даниил, и видения главы моея смущаху мя.</p>
<p>И приидох ко единому от стоящих и известия просих от него научитися о всех сих. И поведа ми известие и сказание словес возвести ми:</p>
<p>сии зверие велицыи четыри, четыри царства востанут на земли,</p>
<p>яже возмутся: и преймут царство святии вышняго и содержати будут оное даже до века веков.</p>
<p>И вопрошах испытно о звери четвертем, яко бяше различен паче всякаго зверя, страшен вельми, зубы его железни и ногти его медяни, ядый и истончевая, останки же ногама своима попираше:</p>
<p>и о десяти розех его иже на главе его, и о друзем возшедшем и истрясшем первыя три, рог же той емуже очи и уста глаголюща великая, и вид‹ние его более прочиих:</p>
<p>зрях, и рог той творяше рать со святыми и укрепися на них,</p>
<p>дондеже прииде ветхий денми и суд даде святым вышняго: и время приспе, и царство прияша святии.</p>
<p>И рече: зверь четвертый царство четвертое будет на земли, еже превзыдет вся царства и пояст всю зеемлю, и поперет ю и посечет:</p>
<p>и десять рогов его десять царей востанут, и по них востанет другий, иже превзыдет злобами всех прежних и три цари смирит,</p>
<p>и словеса на вышняго возглаголет и святых вышняго смирит, и помыслит пременити времена и закон, и дастся в руку его даже до времене и времен и полувремене:</p>
<p>и судище сядет, и власть его преставят еже потребити и погубити до конца:</p>
<p>царство же и власть и величество царей, иже под всем небесем, дастся святым вышняго: и Царство его Царство вечное, и вся власти тому работати будут и слушати.</p>
<p>До зде скончание словесе. Аз даниил, надолзе размышления моя смущаху мя, и зрак мой пременися на мне, и глагол в сердцы моем соблюдох.</p>
<h4>8</h4>
<p>В лето третие царства валтасара царя видение явися мне, аз даниил, по явльшемся мне прежде.</p>
<p>И бех в сусех граде, иже есть во стране еламстей, и видех в видении, и бех на увале,</p>
<p>и воздвигох очи мои и видех: и се, овен един стоя пред увалом емуже рози, рози же высоцы, един же вышше другаго, и вышший восхождаше последи.</p>
<p>И видех овна бодуща на запад и на север, и на юг и на восток: и вси зверие не станут пред ним, и не бе избавляюща из руки его, и сотвори по воли своей, и возвеличися.</p>
<p>Аз же бех размышляя, и се козел от коз идяше от лива на лице всея земли и не бе прикасаяся земли, и козлу тому рог видимь между очима его:</p>
<p>и прииде до овна имущаго рога егоже видех стояща пред увалом, и тече к нему в силе крепости своея.</p>
<p>И видех его доходяща до овна, и разсвирепе на него, и порази овна, и сокруши оба рога его: и не бе силы овну, еже стати противу ему: и поверже его на землю и попра его, и не бе избавляяй овна от руки его.</p>
<p>И козел козий возвеличися до зела: и внегда укрепися, сокрушися рог его великий, и взыдоша друзии четыри рози под ним, по четырем ветром небесным:</p>
<p>и от единаго их взыде рог един крепок, и возвеличися вельми к югу и к востоку и к силе,</p>
<p>и возвеличися даже до силы небесныя: и сотвори пасти на землю от силы небесныя и от звезд, и попра я:</p>
<p>и дондеже архистратиг избавит пленники, и его ради жертва смятеся, и благопоспешися ему, и святое опустеет:</p>
<p>и дадеся на жертву грех, и повержеся правда на землю: и сотвори, и благопоспешися.</p>
<p>И слышах единаго святаго глаголюща. И рече един святый другому некоему глаголющему: доколе видение станет, жертва отятая, и грех опустения данный, и святое и сила поперется?</p>
<p>И рече ему: даже до вечера и утра дний две тысящы и триста, и очистится святое.</p>
<p>И бысть, егда видех аз даниил видение и взысках ведения, и се, ста предо мною аки образ мужеск,</p>
<p>и слышах глас мужеск среде увала, и призва и рече: гаврииле, скажи видение оному.</p>
<p>И прииде и ста близ стояния моего: и егда прииде ужасохся и падох на лице мое. И рече ко мне: разумей, сыне человечь, еще бо до скончания времене видение.</p>
<p>И егда глаголаше со мною, падох ниц на земли, и прикоснуся мне, и постави мя на ноги моя, и рече:</p>
<p>се, аз возвещаю тебе будущая на последок гнева (сыном людий твоих): еще бо до конца времене видение.</p>
<p>Овен, егоже видел еси имуща рога, царь мидский и персский:</p>
<p>а козел козий царь еллинский есть: рог же великий, иже между очима его, той есть царь первый:</p>
<p>сему же сокрушившуся восташа четыри рози под ним: четыри царие востанут от языка его, но не в крепости его,</p>
<p>и на последок царства их, исполняющымся грехом их, востанет царь безсрамен лицем и разумея гадания,</p>
<p>и державна крепость его, не в крепости же своей, и чудесно растлит и управит и сотворит, и разсыплет крепкия и люди святы,</p>
<p>и ярем вериг своих исправит: лесть в руце его, и в сердцы своем возвеличится, и лестию разсыплет многих, и на пагубу многим возстанет, и яко яица рукою сокрушит.</p>
<p>И видение вечера и утра реченнаго истинно есть: ты же назнаменай видение, яко на дни многи.</p>
<p>Аз же даниил успох и изнемогах на дни (многи), и востах и творях дела царева, и почудихся видению, и не бяше разумевающаго.</p>
<h4>9</h4>
<p>В первое лето дариа сына ассуирова, от племене мидска, иже царствова во царстве халдейстем,</p>
<p>в лето первое царства его, аз даниил разумех в книгах число лет, о немже бысть слово Господне ко иеремии пророку, на скончание опустения Иерусалимля седмьдесят лет.</p>
<p>И дах лице мое к Господу Богу, еже взыскати молитвы и прошения в посте и во вретищи и пепеле,</p>
<p>и молихся ко Господу Богу моему и исповедахся и рех: Господи, Боже великий и чудный, храняй завет твой и милость твою любящым тя и хранящым заповеди твоя:</p>
<p>согрешихом, беззаконновахом, нечествовахом и отступихом и уклонихомся от заповедий твоих и от судов твоих</p>
<p>и не послушахом раб твоих пророков, иже глаголаша во имя твое ко царем нашым и князем нашым, и отцем нашым и всем людем земли.</p>
<p>Тебе, Господи, правда, нам же стыдение лица, якоже день сей, мужу иудину, и живущым во Иерусалиме, и всему израилю, и ближним и дальним во всей земли, идеже разсеял еси я тамо, во отвержении их, имже отвергошася тебе, Господи.</p>
<p>Тебе, Господи, есть правда, нам же стыдение лица, и царем нашым и князем нашым и отцем нашым, иже согрешихом тебе.</p>
<p>Господу же Богу нашему щедроты и очищения, яко отступихом от Господа</p>
<p>и не послушахом гласа Господа Бога нашего, ходити в законех его, ихже даде пред лицем нашим рукою раб своих пророков.</p>
<p>И весь израиль преступи закон твой, и уклонишася еже не послушати гласа твоего: и прииде на ны клятва и заклятие вписаное в законе моисеа раба Божия, яко согрешихом ему.</p>
<p>И устави словеса своя, яже глагола на ны и на судии нашя, иже судиша нам, навести на ны злая великая, яковых не бысть под всем небесем, по (всем) бывшым во Иерусалиме,</p>
<p>якоже есть писано в законе моисеове, вся злая сия приидоша на ны: и не помолихомся лицу Господа Бога нашего, отвратитися от неправд наших, и еже смыслити во всей истине твоей (Господи).</p>
<p>И убудися Господь Бог на злобу нашу и наведе сия на ны, яко праведен Господь Бог наш во всем деянии своем, еже сотвори, и не послушахом гласа его.</p>
<p>И ныне, Господи, Боже наш, иже извел еси люди твоя от земли египетския рукою крепкою и сотворил еси себе самому имя, якоже день сей, согрешихом, беззаконновахом.</p>
<p>Господи, всем помилованием твоим да отвратится ярость твоя и гнев твой от града твоего Иерусалима, от горы святыя твоея: яко согрешихом неправдами нашими и беззаконием отец наших, Иерусалим и людие твои во укоризну быша во всех окрестных нас.</p>
<p>И ныне, Господи, Боже наш, услыши молитву раба твоего и прошение его, и яви лице твое на святилище твое опустевшее, тебе ради, Господи.</p>
<p>Приклони, Господи, Боже мой, ухо твое и услыши, отверзи очи твои и виждь потребление наше и града твоего, в немже призвася имя твое, яко не на нашя правды (уповающе) повергаем моление наше пред тобою, но на щедроты твоя многия, Господи.</p>
<p>Услыши, Господи, очести, Господи, вонми, Господи, и сотвори, и не закосни тебе ради, Боже мой, яко имя твое призвася во граде твоем и в людех твоих.</p>
<p>Еще же ми глаголющу и молящуся и исповедающу грехи моя и грехи людий моих израиля, и припадающу с молением моим пред Господем Богом моим о горе святей его:</p>
<p>и еще глаголющу ми в молитве, и се, муж гавриил, егоже видех в видении моем в начале, парящь, и прикоснуся мне, аки в час жертвы вечерния,</p>
<p>и вразуми мя, и глагола ко мне, и рече: данииле, ныне изыдох устроити тебе разум:</p>
<p>в начале молитвы твоея изыде слово, и аз приидох возвестити тебе, яко муж желаний еси ты, размысли о словеси и разумей во явлении.</p>
<p>Седмьдесят седмин сократишася о людех твоих и о граде твоем святем, яко да обетшает согрешение, и скончается грех, и запечатаются греси, и загладятся неправды, и очистятся беззакония, и приведется правда вечная: и запечатается видение и пророк, и помажется святый святых.</p>
<p>И увеси и уразумееши от исхода словесе, еже отвещати и еже соградити Иерусалим, даже до Христа старейшины седмин седмь и седмин шестьдесят две: и возвратится, и соградится стогна и забрала, и истощатся лета.</p>
<p>И по седминах шестидесяти двух потребится помазание, и суд не будет в нем: град же и святое разсыплется со старейшиною грядущим, и потребятся аки в потопе, и до конца рати сокращенныя чином, погибельми.</p>
<p>И утвердит завет мнозем седмина едина: в пол же седмины отимется жертва и возлияние, и во святилищи мерзость запустения будет, и даже до скончания времене скончание дастся на опустение.</p>
<h4>10</h4>
<p>В лето третие кира царя персскаго, слово открыся даниилу, емуже прозвася имя валтасар: истинно же слово и сила велика и разум дадеся ему в видении.</p>
<p>В тыя дни аз даниил бех рыдая три седмицы дний:</p>
<p>хлеба вожделеннаго не ядох, и мясо и вино не вниде во уста моя, и мастию не помазахся до исполнения триех седмиц дний.</p>
<p>В день двадесять четвертый перваго месяца аз бех близ реки великия, яже есть тигр еддекель,</p>
<p>и воздвигох очи мои и видех, и се, муж един облечен в ризу льняну, и чресла его препоясана златом светлым:</p>
<p>тело же его аки фарсис, лице же его аки зрение молнии, очи же его аки свещы огнены, и мышцы его и голени аки зрак меди блещащияся, глас же словес его аки глас народа.</p>
<p>И видех аз даниил един явление, а мужие, иже со мною, не видеша явления, но ужас великий нападе на них, и отбегнуша во страсе.</p>
<p>Аз же остах един и видех явление великое сие, и не оста во мне крепость, и слава моя обратися в разсыпание, и не удержах крепости.</p>
<p>И слышах глас словес его. И внегда слышах, бех сокрушен, лице же мое на земли:</p>
<p>и се, рука прикасающися мне, и возстави мя на колена моя и на длани рук моих.</p>
<p>И рече ко мне: данииле, мужу желаний, разумей во словесех сих, яже аз глаголю к тебе, и стани на стоянии своем, яко ныне послан есмь к тебе. И егда возглагола слово сие ко мне, востах трепетен.</p>
<p>И рече ко мне: не бойся, данииле, яко от перваго дне, в оньже подал еси сердце твое, еже разумети и трудитися пред Господем Богом твоим, услышана быша словеса твоя, аз же приидох во словесех твоих:</p>
<p>князь же царства персскаго стояше противу мне двадесять и един день: и се михаил един от старейшин первых прииде помощи мне, и того оставих тамо со князем царства персскаго,</p>
<p>и приидох сказати тебе, елика срящут людий твоих в последния дни, яко еще видение на дни.</p>
<p>И егда глагола со мною по словесем сим, дах лице мое на землю и умилихся.</p>
<p>И се, аки подобие сына человеча прикоснуся устнам моим, и отверзох уста моя и глаголах, и рех ко стоящему предо мною: господи, в видении твоем обратися утроба моя во мне, и не имех силы:</p>
<p>и како возможет раб твой господи, глаголати с господем сим моим? аз бо изнемогох, и отныне не станет во мне крепость, (сила бо) и дыхание не оста во мне.</p>
<p>И приложи, и прикоснуся мне яко зрак человечь, и укрепи мя,</p>
<p>и рече ми: не бойся, мужу желаний, мир тебе: мужайся и крепися И егда глагола со мною, укрепихся и рех: да глаголет господь мой яко укрепил мя еси.</p>
<p>И рече: веси ли, почто приидох к тебе? и ныне возвращуся, еже ратися со князем персским: аз же исхождах, князь же еллинский грядяше:</p>
<p>но да возвешу ти вчиненое в писании истины, инесть ни единаго помогающаго со мною о сих, но точию михаил князь ваш.</p>
<h4>11</h4>
<p>Аз же в первое лето кирово стах в державу и крепость.</p>
<p>И ныне истину возвещу тебе се, еще трие царие востанут в персиде четвертый же разбогатеет богатством великим паче всех и по одержании богатства своего востанет на вся царства еллинская:</p>
<p>и востанет царь силен, и обладает властию многою, и сотворит по воли своей.</p>
<p>И егда станет царство его сокрушится и разделится на четыри ветры небесныя, и не в последняя своя, ниже по власти своей, еюже совладе, понеже исторгнется царство его и другим кроме сих отдастся.</p>
<p>И укрепится царь южский, и от князей их един укепеет нань и обладает властию многою над властию его.</p>
<p>И по летех его смесятся, и дщи царя южска внидет к северску царю, еже сотворити завет с ним, и не удержит крепости мышцы, и не станет племя ея, и предастся та и приведшии ю, и дева и укрепляяй ю во временех.</p>
<p>И востанет от цвета корене ея на уготование его и приидет в силу, и внидет во утверждения царя северскаго и сотворит в них и одержит:</p>
<p>и боги их со слиянными их, вся сосуды их вожделенны сребра и злата с пленники принесет во египет, и той востанет паче царя северска:</p>
<p>и внидет в царство царя южскаго, и возвратится на свою землю.</p>
<p>И сынове его соберут народ силен мног, и внидет грядый и потопляяй: и мимо прейдет и сядет, и даже до крепости его снидется.</p>
<p>И разсвирепеет царь южский, и изыдет и брань сотворит с царем северским, и поставит народ мног, и предастся народ в руце его.</p>
<p>И возмет народы, и возвысится сердце его, и соодолеет тмам, и не укрепеет.</p>
<p>И возвратится царь северский и приведет народ мног паче прежняго: и на конец времен лет приидет входом в силе велицей и со имением многим.</p>
<p>И в лета она мнози востанут на царя южска, и сынове губителей людий твоих воздвигнутся, еже поставити видение, и изнемогут.</p>
<p>И внидет царь северский и сотворит окоп и возмет грады тверды, мышцы же царя южскаго не станут и востанут избраннии его, и не будет крепости еже стати.</p>
<p>И сотворит входяй к нему по воли своей, и несть стоящаго противу лица его: и станет на земли савеи, и скончается в руце его.</p>
<p>И вчинит лице свое внити в силе всего царства своего, и праве вся сотворит с ним: и дщерь жен даст ему еже растлити ю, и не пребудет, и не будет ему.</p>
<p>И обратит лице свое на островы, и возмет многи, и погубит князи укоризны своея, обаче укоризна его возвратится ему.</p>
<p>И обратит лице свое в крепость земли своея, и изнеможет, и падется, и не обрящется.</p>
<p>И востанет от корене его сад царства на уготование его производяй творяй славу царства: и в тыя дни еще сокрушится, и не в лицах, ни в рати:</p>
<p>станет во уготовании его ункчижися, и не даша нань славы царства: и приидет со обилием и соодолеет царству лестьми,</p>
<p>и мышцы потопляющаго потопятся от лица его и сокрушатся и старейшина завета.</p>
<p>И от совокуплений к нему сотворит лесть, и взыдет, и преодолеет их в мале языце:</p>
<p>и во обилие и в тучныя страны приидет, и сотворит, яже не сотвориша отцы его и отцы отцев его: пленение и корысти и имение им расточит, и на египта помыслит мыслию даже до времене.</p>
<p>И востанет крепость его, и сердце его на царя южскаго в силе велице, царь же южский сотворит с ним сечь силою великою и крепкою зело, и не станут: яко помышляют нань помышления</p>
<p>и изядят потребная его и сокрушат его, и силы разсыплет, и падут язвении мнози.</p>
<p>И оба царя, сердца их на лукавство, и на трапезе единей возглаголют лжу, и не предуспеет, яко еще конец на время.</p>
<p>И возвратится на свою землю со имением многим, и сердце его на завет святый, и сотворит, и возвратится на свою землю.</p>
<p>На время возвратится и приидет на юг, и не будет якоже первая и последняя.</p>
<p>И внидут с ним исходящии китяне, и смирится, и возвратится, и возярится на завет святый: и сотворит, и возвратится, и умыслит на оставльшыя завет святый.</p>
<p>И мышцы и племена от него востанут и осквернят святыню могутства и преставят жертву всегдашнюю и дадят мерзость запустения,</p>
<p>и беззаконнующии завет наведут со прелестию: людие же ведуще Бога своего премогут и сотворят,</p>
<p>и смысленнии людие уразумеют много, и изнемогут в мечи и в пламени, и в пленении и в разграблении дний.</p>
<p>И егда изнемогут, поможется им помощию малою, и приложатся к ним мнози со прелестию.</p>
<p>И от смысливших изнемогут, еже разжещи я и избрати, и еже открыти даже до конца времене, яко еще на время.</p>
<p>И сотворит по воли своей, и царь возвысится и возвеличится над всяким богом, и на Бога богов возглаголет тяжкая, и управит, дондеже скончает гнев, в скончание бо бывает.</p>
<p>И о всех бозех отцев своих не смыслит, и рачении жен, и о всяцем бозе не уразумеет, понеже паче всех возвеличится.</p>
<p>И бога маозима на месте своем прославит, и бога, егоже не ведеша отцы его, почтит сребром и златом и камыком честным и похотьми,</p>
<p>и сотворит тверделем убежищ с богом чуждим, егоже познает, и умножит славу, и покорит им многи, и землю разделит в дары.</p>
<p>И на конец времене сразится ратию с царем южским: и соберется на него царь северский с колесницами и с конники и с корабли многими, и внидет в землю, и сокрушит, и мимоидет,</p>
<p>и внидет на землю саваимску, и мнози изнемогут: сии же спасутся от руки его, едом и моав и начало сынов аммоних.</p>
<p>И прострет руку свою на землю, и земля египетска не будет во спасение.</p>
<p>И владети начнет в сокровенных злата и сребра и во всех вожделенных египта и ливиев и ефиопов, в тверделех их.</p>
<p>И слышания и поткщания возмутят его от восток и от севера: и приидет во ярости мнозе, еже погубити многи.</p>
<p>И поткнет кущу свою ефадано между морями, на горе святей савеи, приидет даже до части ея, и несть избавляяй его.</p>
<h4>12</h4>
<p>И во время оно востанет михаил князь великий стояй о сынех людий твоих: и будет время скорби, скорбь, якова не бысть, отнележе создася язык на земли, даже до времене онаго: и в то время спасутся людие твои вси, обретшиися вписани в книзе,</p>
<p>и мнози от спящих в земней персти востанут, сии в жизнь вечную, а онии во укоризну и в стыдение вечное.</p>
<p>И смыслящии просветятся аки светлость тверди, и от праведных многих аки звезды во веки и еще.</p>
<p>Ты же, данииле, загради словеса и запечатай книги до времене скончания, дондеже научатся мнози, и умножится ведение.</p>
<p>И видех аз даниил, и се, два инии стояху, един о сию страну устия реки, а другий об ону страну устия реки.</p>
<p>И рече к мужу оболченному в ризу льняну, иже бяше верху воды речныя: доколе окончание чудес, яже рекл еси?</p>
<p>И слышах от мужа оболченнаго в ризу льняну, иже бяще верху воды речныя, и воздвиже десницу свою и шуйцу свою на небо и клятся живущим во веки, яко во время и во времена и в пол времене, егда скончается разсыпание руки людий освященных, и уведят сия вся.</p>
<p>Аз же слышах, и не разумех, и рех: господи, что последняя сих?</p>
<p>И рече: гряди, данииле, яко заграждена словеса и запечатана даже до конца времене:</p>
<p>избранни будут и убелятся, и аки огнем искусятся и освятятся мнози: и собеззаконнуют беззаконницы, и не уразумеют вси нечестивии, но умнии уразумеют:</p>
<p>от времене же пременения жертвы всегдашния, и дастся мерзость запустения на дни тысяща двести девятьдесят:</p>
<p>блажен терпяй и достигнувый до дний тысящи трех сот тридесяти пяти:</p>
<p>ты же иди и почивай: еще бодние суть и часы во исполнение скончания, и почиеши, и востанеши в жребий твой, в скончание дний.</p>
<h4>13</h4>
<p>И бе муж живый в вавилоне, имя же ему иоаким.</p>
<p>И поя жену, ейже имя сосанна, дщерь хелкиева, добра зело и боящися Бога.</p>
<p>Родителя же ея праведна, и научиста дщерь свою по закону моисеову.</p>
<p>Бе же иоаким богат зело, и бе ему вертоград близ двора его: и схождахуся к нему иудее, понеже той бяше славнее всех.</p>
<p>И избрана быста два старца от людии в судии в то лето, о нихже глагола Владыка, яко изыде беззаконие из вавилона от старец судий, иже мняхуся управляти людий.</p>
<p>Сия прихождаста часто в дом иоакимль, и прихождаху к нима вси прящиися.</p>
<p>И бысть, внегда отхождаху людие о полудни, вхождаше сосанна и хождаше во вертограде мужа своего.</p>
<p>И смотряста ея оба старца по вся дни входящую и исходящую, и быста в похотении ея,</p>
<p>и развратиста ум свой, и уклоноста очи свои, еже не взирати на небо, ниже поминати судеб праведных.</p>
<p>И беста оба уязвлена похотию на ню, и не возвестиста дру другу болезни своея,</p>
<p>понеже стыдястася исповедати вожделение свое, яко хотяста быти с нею.</p>
<p>И наблюдаста жадающа по вся дни зрети ю, и реста друг ко другу:</p>
<p>пойдем убо в дом, яко обеда час есть. И изшедша разыдостася друг от друга,</p>
<p>и возвращшася приидоста во едино (место), и истязавша друг от друга вины, исповедаста друг другу похотение свое, и тогда обще устависта время, когда возмогут оную обрести едину.</p>
<p>И бысть егда наблюдаста дне угоднаго, вниде сосаниа, якоже вчера и третияго дне, со двема точию отроковицами, и восхоте мытися во вертограде, яко зной бяше.</p>
<p>И не бяше никогоже тамо, кроме двою старцев сокровенных и стрегущих ея.</p>
<p>И рече отроковицам: принесите ми масло и мыло и двери вертоградныя затворите, да измыюся.</p>
<p>И сотвористе якоже рече, и затвористе двери вертоградныя, и изыдосте задними дверьми принести повеленное има, и не видесте старцев, понеже бяста сокровенна.</p>
<p>И бысть, егда изыдосте отроковицы, востаста оба старца, и текоста к ней, и реста:</p>
<p>се, двери оградныя затворишася, и никтоже видит нас, а в похотении твоем есмы: сего ради соизволи нам, и буди с нами:</p>
<p>аще же ни, то послушествуем на тя, яко бе с тобою юноша, и того ради отпустила еси отроковиц от тебе.</p>
<p>И возстена сосанна и рече: тесно ми отвсюду: аще бо сие сотворю, смерть ми есть: аще же не сотворю, не избегну от рук ваших:</p>
<p>изволение ми есть не сотворившей впасти в руце ваши, нежели согешити пред Богом.</p>
<p>И возопи гласом великим сосанна: возописта же и оба старца противу ей,</p>
<p>и тек един, отверзе двери вертоградныя.</p>
<p>Егда же услышаша кличь во вертограде домашнии, вскочиша задними дверьми видети случившееся ей.</p>
<p>Егда же поведаста старцы словеса своя, устыдешася раби ея зело, яко николиже речеся таково слово о сосанне.</p>
<p>И бысть наутрие, егда собрашася людие к мужу ея иоакиму, приидоста и оба старца полна беззаконнаго помышления на сосанну, еже уморити ю,</p>
<p>и реста пред людьми: послите по сосанну дщерь хелкиеву, яже есть жена иоакимля. они же послаша.</p>
<p>И прииде та и родителя ея, и чада ея и вси ужики ея.</p>
<p>Сосанна же бяше млада зело и добра образом.</p>
<p>Беззаконнии же повелеста открыти ю, бяше бо покровена, яко да насытятся доброты ея.</p>
<p>Плакаху же сущии при ней и вси знающии ю.</p>
<p>Воставша же оба старца посреде людий, возложиста руце на главу ея.</p>
<p>Сия же плачущи воззре на небо, яко бяше сердце ея уповая на Господа.</p>
<p>Реста же оба старца: ходящым нам обоим во вертограде, вниде сия со двема отроковицами, и затвори двери вертоградныя, и отпусти отроковицы,</p>
<p>и прииде к ней юноша, иже бяше сокровен, и возлеже с нею:</p>
<p>мы же суще во угле вертограда, видевше беззаконие, текохом на ня:</p>
<p>и видевше их смешающихся, онаго убо не могохом яти понеже паче нас можаше, и отверз двери вертоградныя изскочи:</p>
<p>сию же емше, вопрошахом, кто бе юноша? и не восхоте поведати нам: о сем послушествуем.</p>
<p>И верова има сонм аки старцем людским и судиям, и осудиша ю на умертвие.</p>
<p>И возопи сосанна гласом великим и рече: Боже вечиый и сокровенных ведателю, сведый вся прежде бытия ихъ!</p>
<p>ты веси, яко лжу послушествоваста на мя, и се, умираю, не сотворши ничесоже, о нихже сии слукавноваста на мя.</p>
<p>И послуша Господь гласа ея,</p>
<p>и ведомей ей на погубление, воздвиже Бог духом стым отрока юна, емуже имя даниил:</p>
<p>и возопи гласом великим: чист аз от крове сея.</p>
<p>Обратишажеся вси людие к нему и реша: что слово сие, еже ты глаголеши?</p>
<p>Сей же став среде их рече: сице ли юродиви, сынове израилевы, не испытавше, ни истины разумевше, осудисте дщерь израилеву?</p>
<p>возвратитеся на судище: лжу бо сии послушествоваста на ню.</p>
<p>И возвратишася вси людие с потщанием. И реша ему старцы: гряди, сяди посреде нас и возвести нам, яко тебе даде Бог старейшинство.</p>
<p>И рече к ним даниил: разведите я друг от друга далече, и вопрошу их.</p>
<p>Егда же разведоша единаго от другаго, призва единаго от них и рече к нему: обетшалый злыми денми, ныне приспеша греси твои, яже творил еси прежде,</p>
<p>судя суды неправедны и неповинныя убо осуждаж, прощая же повинныя, глаголющу Богу: неповинна и праведна не убивай:</p>
<p>ныне убо сию аще еси видел, рцы, под киим древом видел еси их беседующих к себе? Он же рече: под терном.</p>
<p>Рече же даниил: право солгал еси на твою главу: се бо, ангел Божий приим ответ от Бога, расторгнет тя полма.</p>
<p>И отпустив его повеле привести другаго и рече ему: племя ханаане, а не иудино, доброта прельсти тя, и похотение разврати сердце твое:</p>
<p>сице творили есте дщерем израилевым, оныя же бояшяся живяху с вами, но (ныне) дщерь иудина не претерпе беззакония вашего:</p>
<p>ныне убо глаголи ми: под киим древом видел еси сих беседующих к себе? Он же рече: под чресминою.</p>
<p>Рече же ему даниил: право солгал еси и ты на свою главу: ждет бо ангел Божий мечем разсещи тя полма, яко да потребит вы.</p>
<p>И возопи весь сонм гласом великим и благослови Бога спасающаго надеющыяся на него.</p>
<p>И восташа на оба старца, яко обличи их даниил от уст их, лжу послушествовавших.</p>
<p>И сотвориша има якоже слукавноваста ближнему, сотворити по закону моисеову: и убиша их, и спасеся кровь неповинна в той день.</p>
<p>Хелкиа же и жена его похвалиша Бога о дщери своей сосанне со иоакимом мужем ея и со ужиками всеми, яко не обретеся в ней студная вещь.</p>
<p>Даниил же бысть велик пред людьми от дне того и потом.</p>
<h4>14</h4>
<p>И царь астиаг приложися к отцем своим: и прия кир персянин царство его.</p>
<p>И бяше даниил сожителствующь со царем и славен паче всех другов его.</p>
<p>И бяше кумир вавилоняном, емуже имя вил, и иждиваху ему на кийждо день муки семидалны артавас дванадесять и овец четыредесять и вина мер шесть.</p>
<p>И царь почиташе его и хождаше по вся дни кланятися ему: даниил же кланяшеся Богу своему. И рече ему царь: почто не покланяешися вилу?</p>
<p>Он же рече: понеже не покланяюся кумиром руками сотворенным, но живому Богу сотворщему небо и землю и владущему всеми.</p>
<p>И рече ему царь: не мнится ли ти вил быти жив бог? или не видиши, колико яст и пиет по вся дни?</p>
<p>И рече даниил посмеявся: не прельщайся, царю! той бо внутрьуду прах есть, а внеуду медь, и не яде, ни пи никогдаже.</p>
<p>И разгневався царь приза жерцы своя и рече им: аще не повесте ми, кто яст брашно сие, то умрете:</p>
<p>аще же покажете, яко вил снедает е, умрет даниил, яко похулил есть вила. И рече даниил царю: буди по глаголу твоему.</p>
<p>Бяше же жерцев виловых седмьдесят, кроме жен и детей.</p>
<p>И прииде царь со даниилом во храм вилов. И реша жерцы виловы: се, мы изыдем вон, ты же, царю, постави яди, и вино начерпав постави, заключи же двери и запечатай перстнем своим:</p>
<p>и пришед заутра, аще не обрящеши всего изядена вилом, тогда измрем, или даниил солгавый на ны.</p>
<p>Тии же пренебрегаху, понеже сотвориша под трапезою сокровен вход и вхождаху тем всегда и изядаху тая.</p>
<p>И бысть, егда изыдоша они, и царь постави брашно вилу: и повеле даниил отроком своим, и принесоша пепел и посыпаша весь храм пред царем единым: и изшедше заключиша двери, и запечаташа перстнем царевым, и отидоша.</p>
<p>Жерцы же внидоша нощию по обычаю своему, и жены их и чада их, и поядоща вся и испиша.</p>
<p>И урани царь заутра, и даниил с ним.</p>
<p>И рече царь: целы ли суть печати, данииле? Он же рече: целы, царю.</p>
<p>И бысть абие, егда отверзоша двери, воззрев царь на трапезу, возопи гласом великим: велик еси, виле, и несть льсти в тебе ни единыя.</p>
<p>И посмеяся даниил, и удержа царя, еже бы не внити ему внутрь, и рече: виждь убо помост и уразумей, чия суть стопы сия?</p>
<p>И рече царь: вижду стопы мужески и женски и детски.</p>
<p>И разгиевався царь, ят тогда жерцы и жены их и дети их, и показаша ему сокровенныя двери имиже вхождаху и поядаху яже на трапезе.</p>
<p>И изби я царь и даде вила в руце даниилу, и разби его и храм его разори.</p>
<p>И бяше змий великий на месте том, и почитаху его вавилоняне.</p>
<p>И рече царь даниилу: еда и сему речеши, яко медь есть? сей жив есть, и яст и пиет: не можеши рещи, яко несть сей бог жив: убо поклонися ему.</p>
<p>И рече даниил: Господу Богу моему поклонюся, яко той есть Бог жив:</p>
<p>ты же, царю, даждь ми власть, и убию змиа без меча и без жезла. И рече царь: даю ти.</p>
<p>И взя даниил смолу и тук и волну, и возвари вкупе, и сотвори гомолу, и ввеже во уста змию, и изяд разседеся змий. И рече даниил: зрите чтилища ваша.</p>
<p>И бысть, егда услышаша вавилоняне, возропташа зело и обратишася на царя и реша: иудеанин бысть царь, вила расторже, и змиа уби, и жерцы изсече.</p>
<p>И реша пришедше ко царю: предаждь нам даниила: аще ли ни, то убием тя и дом твой.</p>
<p>И виде царь, яко налегают на него зело, и принужден предаде им даниила.</p>
<p>Тии же ввергоша его в ров левск, и бе тамо дний шесть.</p>
<p>Бяху же в рове седмь львов, и даяху им на день два тела и две овцы: тогда же не даша им, да снедят даниила.</p>
<p>Аввакум же пророк бяше во иудеи, и той свари варение и вдроби хлебы в нощвы, и идяше на поле донести жателем.</p>
<p>И рече ангел Господень аввакуму: отнеси обед, егоже имаши, в вавилон даниилу, в ров левск.</p>
<p>И рече аввакум: Господи, вавилона не видех, и рва не вем, где есть.</p>
<p>И ят его ангел Господень за верх его, и держа за власы главы его, и постави его в вавилоне верху рва шумом духа своего.</p>
<p>И возопи аввакум глаголя: данииле, данииле! возми обед, егоже посла тебе Бог.</p>
<p>И рече даниил: помянул бо мя еси, Боже, и неси оставил любящих тя.</p>
<p>И востав даниил яде: ангел же Божий паки постави аввакума внезапу на месте его.</p>
<p>Царь же прииде в седмый день жалети даниила, и прииде над ров, и воззре и се, даниил седя.</p>
<p>И возопи царь гласом великим и рече: велик еси, Господи, Боже даниилов, и несть иного разве тебе.</p>
<p>И исхити его, повинныя же пагубе его вверже в ров, и изядени быша абие пред ним.</p>
