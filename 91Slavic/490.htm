<h4>1</h4>
<p>Понеже убо мнози начаша чинити повесть о извествованных в нас вещех,</p>
<p>якоже предаша нам, иже исперва самовидцы и слуги бывшии словесе:</p>
<p>изволися и мне последовавшу выше вся испытно, поряду писати тебе, державный феофиле,</p>
<p>да разумееши, о нихже научился еси словесех утверждение.</p>
<p>Бысть во дни ирода царя иудейска, иерей некий, именем захариа, от дневныя чреды авиани: и жена его от дщерей аароновех, и имя ей елисаветь.</p>
<p>Беста же праведна оба пред Богом, ходяща во всех заповедех и оправданиих Господних безпорочна.</p>
<p>И не бе има чада, понеже елисаветь бе неплоды, и оба заматоревша во днех своих беста.</p>
<p>Бысть же служащу ему в чину чреды своея пред Богом,</p>
<p>по обычаю священничества ключися ему покадити вшедшу в церковь Господню:</p>
<p>и все множество людий бе молитву дея вне, в год фимиама:</p>
<p>явися же ему ангел Господень, стоя о десную олтаря кадилнаго:</p>
<p>и смутися захариа видев, и страх нападе нань.</p>
<p>Рече же к нему ангел: не бойся, захарие: зане услышана бысть молитва твоя, и жена твоя елисаветь родит сына тебе, и наречеши имя ему иоанн:</p>
<p>и будет тебе радость и веселие, и мнози о рождестве его возрадуются:</p>
<p>будет бо велий пред Господем: и вина и сикера не имать пити, и Духа святаго исполнится еще из чрева матере своея:</p>
<p>и многих от сынов израилевых обратит ко Господу Богу их:</p>
<p>и той предидет пред ним духом и силою илииною, обратити сердца отцем на чада, и противныя в мудрости праведных, уготовати Господеви люди совершены.</p>
<p>И рече захариа ко ангелу: по чесому разумею сие? аз бо есмь стар, и жена моя заматоревши во днех своих.</p>
<p>И отвещав ангел рече ему: аз есмь гавриил предстояй пред Богом, и послан есмь глаголати к тебе и благовестити тебе сия:</p>
<p>и се, будеши молчя и не могий проглаголати, до негоже дне будут сия: зане не веровал еси словесем моим, яже сбудутся во время свое.</p>
<p>И беша людие ждуще захарию: и чудяхуся коснящу ему в церкви.</p>
<p>Изшед же не можаше глаголати к ним: и разумеша, яко видение виде в церкви: и той бе помавая им, и пребываше нем.</p>
<p>И бысть яко исполнишася дние службы его, иде в дом свой.</p>
<p>По сих же днех зачат елисаветь жена его, и таяшеся месяц пять, глаголющи:</p>
<p>яко тако мне сотвори Господь во дни, в няже призре отяти поношение мое в человецех.</p>
<p>В месяц же шестый послан бысть ангел гавриил от Бога во град галилейский, емуже имя назарет,</p>
<p>к Деве обрученней мужеви, емуже имя иосиф, от дому давидова: и имя Деве Мариамь.</p>
<p>И вшед к ней ангел рече: радуйся, благодатная: Господь с тобою: благословена ты в женах.</p>
<p>Она же видевши смутися о словеси его и помышляше, каково будет целование сие.</p>
<p>И рече ангел ей: не бойся, Мариамь: обрела бо еси благодать у Бога.</p>
<p>И се зачнеши во чреве, и родиши сына, и наречеши имя ему Иисус:</p>
<p>сей будет велий, и Сын вышняго наречется: и даст ему Господь Бог престол давида отца его:</p>
<p>и воцарится в дому иаковли во веки, и Царствию его не будет конца.</p>
<p>Рече же Мариамь ко ангелу: како будет сие, идеже мужа не знаю?</p>
<p>И отвещав ангел рече ей: Дух святый найдет на тя, и сила вышняго осенит тя: темже и раждаемое свято наречется Сын Божий:</p>
<p>и се, елисаветь южика твоя, и та зачат сына в старости своей: и сей месяц шестый есть ей нарицаемей неплоды:</p>
<p>яко не изнеможет у Бога всяк глаголгол.</p>
<p>Рече же Мариамь: се, раба Господня: буди мне по глаголу твоему. И отиде от нея ангел.</p>
<p>Воставши же Мариамь во дни тыя, иде в горняя со тщанием, во град иудов:</p>
<p>и вниде в дом захариин и целова елисаветь.</p>
<p>И бысть яко услыша елисаветь целование Мариино, взыграся младенец во чреве ея: и исполнися Духа свята елисаветь,</p>
<p>и возопи гласом велиим, и рече: благословена ты в женах, и благословен плод чрева твоего:</p>
<p>и откуду мне сие, да приидет Мати Господа моего ко мне?</p>
<p>се бо, яко бысть глас целования твоего во ушию моею, взыграся младенец радощами во чреве моем:</p>
<p>и блаженна веровавшая, яко будет совершение глаголголанным ей от Господа.</p>
<p>И рече Мариамь: величит душа моя Господа,</p>
<p>и возрадовася дух мой о Бозе спасе моем:</p>
<p>яко призре на смирение рабы своея: се бо, отныне ублажат мя вси роди:</p>
<p>яко сотвори мне величие сильный, и свято имя его:</p>
<p>и милость его в роды родов боящымся его:</p>
<p>сотвори державу мышцею своею: расточи гордыя мыслию сердца их?</p>
<p>низложи сильныя со престол, и вознесе смиренныя:</p>
<p>алчущыя исполни благ и богатящыяся отпусти тщы:</p>
<p>восприят израиля отрока своего, помянути милости,</p>
<p>якоже глагола ко отцем нашым, аврааму и семени его до века.</p>
<p>Пребысть же Мариамь с нею яко три месяцы и возвратися в дом свой.</p>
<p>Елисавети же исполнися время родити ей, и роди сына.</p>
<p>И слышаша окрест живущии и ужики ея, яко возвеличил есть Господь милость свою с нею: и радовахуся с нею.</p>
<p>И бысть во осмый день, приидоша обрезати отроча, и нарицаху е именем отца его, захарию.</p>
<p>И отвещавши мати его рече: ни, но да наречется иоанн.</p>
<p>И реша к ней, яко никтоже есть в родстве твоем, иже нарицается именем тем.</p>
<p>И помаваху отцу его, еже како бы хотел нарещи е.</p>
<p>И испрошь дщицу, написа, глаголя: иоанн будет имя ему. И чудяхуся вси.</p>
<p>Отверзошася же уста его абие и язык его, и глаголаше благословя Бога.</p>
<p>И бысть на всех страх живущих окрест их: и во всей стране иудейстей поведаеми бяху вси глаголи сии.</p>
<p>И положиша вси слышавшии в сердцы своем, глаголюще: что убо отроча сие будет? И рука Господня бе с ним.</p>
<p>И захариа отец его исполнися Духа свята, и пророчествова, глаголя:</p>
<p>благословен Господь Бог израилев, яко посети и сотвори избавление людем своим:</p>
<p>и воздвиже рог спасения нам, в дому давида отрока своего:</p>
<p>якоже глагола усты святых сущих от века пророк его,</p>
<p>спасение от враг наших и из руки всех ненавидящих нас:</p>
<p>сотворити милость со отцы нашими и помянути завет святый свой,</p>
<p>клятву, еюже клятся ко аврааму отцу нашему, дати нам,</p>
<p>без страха, из руки враг наших избавльшымся,</p>
<p>служити ему преподобием и правдою пред ним вся дни живота нашего.</p>
<p>И ты, отроча, пророк вышняго наречешися: предидеши бо пред лицем Господним, уготовати пути его,</p>
<p>дати разум спасения людем его, во оставление грех их,</p>
<p>милосердия ради милости Бога нашего, в нихже посетил есть нас восток свыше,</p>
<p>просветити во тме и сени смертней седящыя, направити ноги нашя на путь мирен.</p>
<p>Отроча же растяше и крепляшеся духом: и бе в пустынех до дне явления своего ко израилю.</p>
<h4>2</h4>
<p>Бысть же во дни тыя, изыде повеление от кесаря августа написати всю вселенную.</p>
<p>Сие написание первое бысть владящу сириею киринию.</p>
<p>И идяху вси написатися, кождо во свой град.</p>
<p>Взыде же и иосиф от галилеи, из града назарета, во иудею, во град давидов, иже нарицается вифлеем, зане быти ему от дому и отечества давидова,</p>
<p>написатися с Мариею обрученою ему женою, сущею непраздною.</p>
<p>Бысть же, егда быста тамо, исполнишася дние родити ей:</p>
<p>и роди сына своего первенца, и повит его, и положи его в яслех: зане не бе им места во обители.</p>
<p>И пастырие беху в тойже стране, бдяще и стрегуще стражу нощную о стаде своем.</p>
<p>И се, ангел Господень ста в них, и слава Господня осия их: и убояшася страхом велиим.</p>
<p>И рече им ангел: не бойтеся: се бо, благовествую вам радость велию, яже будет всем людем:</p>
<p>яко родися вам днесь спас, иже есть Христос Господь, во граде давидове:</p>
<p>и се вам знамение: обрящете Младенца повита, лежаща в яслех.</p>
<p>И внезапу бысть со ангелом множество вой небесных, хвалящих Бога и глаголющих:</p>
<p>слава в вышних Богу, и на земли мир, во человецех благоволение.</p>
<p>И бысть, яко отидоша от них на небо ангели, и человецы пастырие реша друг ко другу: прейдем до вифлеема и видим глаголгол сей бывший, егоже Господь сказа нам.</p>
<p>И приидоша поспешшеся, и обретоша Мариамь же и иосифа, и Младенца лежаща во яслех.</p>
<p>Видевше же сказаша о глаголголе глаголголаннем им о отрочати сем.</p>
<p>И вси слышавшии дивишася о глаголанных от пастырей к ним.</p>
<p>Мариамь же соблюдаше вся глаголы сия, слагающи в сердцы своем.</p>
<p>И возвратишася пастырие, славяще и хваляще Бога о всех, яже слышаша и видеша, якоже глаголано бысть к ним.</p>
<p>И егда исполнишася осмь дний, да обрежут его, и нарекоша имя ему Иисус, нареченное ангелом прежде даже не зачатся во чреве.</p>
<p>И егда исполнишася дние очищения ею, по закону моисеову, вознесоста его во Иерусалим, поставити его пред Господем,</p>
<p>якоже есть писано в законе Господни: яко всяк младенец мужеска полу, разверзая ложесна, свято Господеви наречется:</p>
<p>и еже дати жертву, по реченному в законе Господни, два горличища или два птенца голубина.</p>
<p>И се, бе человек во Иерусалиме, емуже имя симеон. И человек сей праведен и благочистив, чая утехи израилевы: и Дух бе свят в нем.</p>
<p>И бе ему обещанно Духом святым, не видети смерти, прежде даже не видит Христа Господня.</p>
<p>И прииде Духом в церковь. И егда введоста родителя отроча Иисуса, сотворити има по обычаю законному о нем,</p>
<p>и той приемь его на руку своею, и благослови Бога, и рече:</p>
<p>ныне отпущаеши раба твоего, Владыко, по глаголголу твоему, с миром:</p>
<p>яко видесте очи мои спасение твое,</p>
<p>еже еси уготовал пред лицем всех людий:</p>
<p>свет во откровение языком, и славу людий твоих израиля.</p>
<p>И бе иосиф и Мати его чудящася о глаголемых о нем.</p>
<p>И благослови я симеон, и рече к Марии Матери его: се, лежит сей на падение и на востание многим во израили, и в знамение пререкаемо:</p>
<p>и тебе же самой душу пройдет оружие: яко да открыются от многих сердец помышления.</p>
<p>И бе анна пророчица, дщи фануилева, от колена асирова: сия заматоревши во днех мнозех, живши с мужем седмь лет от девства своего:</p>
<p>и та вдова яко лет осмьдесят и четыре, яже не отхождаше от церкве, постом и молитвами служащи день и нощь.</p>
<p>И та в той час приставши исповедашеся Господеви и глаголаше о нем всем чающым избавления во Иерусалиме.</p>
<p>И яко скончашася вся по закону Господню, возвратишася в галилею, во град свой назарет.</p>
<p>Отроча же растяше и крепляшеся духом, исполняяся премудрости: и благодать Божия бе на нем.</p>
<p>И хождаста родителя его на всяко лето во Иерусалим в праздник пасхи.</p>
<p>И егда бысть двоюнадесяти лету, восходящым им во Иерусалим по обычаю праздника,</p>
<p>и скончавшым дни, и возвращающимася има, оста отрок Иисус во Иерусалиме: и не разуме иосиф и Мати его:</p>
<p>мневша же его в дружине суща, преидоста дне путь, и искаста его во сродницех и в знаемых:</p>
<p>и не обретша его, возвратистася во Иерусалим, взыскающа его.</p>
<p>И бысть по триех днех, обретоста его в церкви, седящаго посреде учителей, и послушающаго их, и вопрошающаго их:</p>
<p>ужасахуся же вси послушающии его о разуме и о ответех его.</p>
<p>И видевша его, дивистася: и к нему Мати его рече: чадо, что сотвори нама тако? се, отец твой и аз боляща искахома тебе.</p>
<p>И рече к нима: <J>что яко искаста мене? не веста ли, яко в тех, яже Отца моего, достоит быти ми?</J></p>
<p>И та не разуместа глаголгола, егоже глагола има.</p>
<p>И сниде с нима и прииде в назарет: и бе повинуяся има. И Мати его соблюдаше вся глаголголы сия в сердцы своем.</p>
<p>И Иисус преспеваше премудростию и возрастом и благодатию у Бога и человек.</p>
<h4>3</h4>
<p>В пятое же надесяте лето владычества тивериа кесаря, обладающу понтийскому пилату иудеею, и четвертовластвующу галилеею ироду, филиппу же брату его четвертовластвующу итуреею и трахонитскою страною, и лисанию авилиниею четвертовластвующу,</p>
<p>при архиереи анне и каиафе, бысть глаголгол Божий ко иоанну захариину сыну в пустыни.</p>
<p>И прииде во всю страну иорданскую, проповедая крещение покаяния во оставление грехов:</p>
<p>якоже есть писано в книзе словес исаии пророка, глаголюща: глас вопиющаго в пустыни: уготовайте путь Господень: правы творите стези его:</p>
<p>всяка дебрь исполнится, и всяка гора и холм смирится: и будут стропотная в правая, и острии в пути гладки:</p>
<p>и узрит всяка плоть спасение Божие.</p>
<p>Глаголаше же исходящым народом креститися от него: порождения ехиднова, кто сказа вам бежати от грядущаго гнева?</p>
<p>Сотворите убо плоды достойны покаяния: и не начинайте глаголати в себе: отца имамы авраама: глаголю бо вам, яко может Бог от камения сего воздвигнути чада аврааму.</p>
<p>Уже бо и секира при корени древа лежит: всяко убо древо не творящее плода добра посекается и во огнь вметается.</p>
<p>И вопрошаху его народи, глаголюще: что убо сотворим?</p>
<p>Отвещав же глагола им: имеяй две ризе, да подаст неимущему: и имеяй брашна, такожде да творит.</p>
<p>Приидоша же и мытари креститися от него и реша к нему: учителю, что сотворим?</p>
<p>Он же рече к ним: ничтоже более от повеленнаго вам творите.</p>
<p>Вопрошаху же его и воини, глаголюще: и мы что сотворим? И рече к ним: ни когоже обидите, ни оклеветавайте: и доволни будите оброки вашими.</p>
<p>Чающым же людем, и помышляющым всем в сердцах своих о иоанне, еда той есть Христос,</p>
<p>отвещаваше иоанн всем, глаголя: аз убо водою крещаю вы: грядет же креплий мене, емуже несмь достоин отрешити ремень сапогу его: той вы крестит Духом святым и огнем:</p>
<p>емуже лопата в руку его, и отребит гумно свое, и соберет пшеницу в житницу свою, плевы же сожжет огнем негасающим.</p>
<p>Многа же убо и ина утешая благовествоваша людем.</p>
<p>Ирод же четвертовластник, обличаемь от него о иродиаде жене брата своего, и о всех, яже сотвори злая ирод,</p>
<p>приложи и сие над всеми, и затвори иоанна в темнице.</p>
<p>Бысть же егда крестишася вси людие, и Иисусу крещашуся и молящуся, отверзеся небо,</p>
<p>и сниде Дух святый телесным образом, яко голубь, нань: и глас с небесе бысть, глаголя: ты еси Сын мой возлюбленный, о тебе благоволих.</p>
<p>И той бе Иисус яко лет тридесять начиная, сый, яко мнимь, Сын иосифов, илиев,</p>
<p>матфатов, левиин, мелхиин, ианнаев, иосифов,</p>
<p>маттафиев, амосов, наумов, еслимов, наггеов,</p>
<p>маафов, маттафиев, семеиев, иосифов, иудин,</p>
<p>иоаннанов, рисаев, зоровавелев, салафиилев, нириев,</p>
<p>мелхиев, аддиев, косамов, елмодамов, иров,</p>
<p>иосиев, елиезеров, иоримов, матфатов, левиин,</p>
<p>симеонов, иудин, иосифов, ионанов, елиакимов,</p>
<p>мелеаев, маинанов, маттафаев, нафанов, давидов,</p>
<p>иессеов, овидов, воозов, салмонов, наассонов,</p>
<p>аминадавов, арамов, есромов, фаресов, иудин,</p>
<p>иаковль, исааков, авраамов, фарин, нахоров,</p>
<p>серухов, рагавов, фалеков, еверов, саланов,</p>
<p>каинанов, арфаксадов, симов, ноев, ламехов,</p>
<p>мафусалев, енохов, иаредов, малелеилов, каинанов,</p>
<p>еносов, сифов, адамов, Божий.</p>
<h4>4</h4>
<p>Иисус же исполнь Духа свята возвратися от иордана: и ведяшеся Духом в пустыню,</p>
<p>дний четыридесять искушаемь от диавола: и не яст ничесоже во дни тыя: и скончавшымся им, последи взалка.</p>
<p>И рече ему диавол: аще Сын еси Божий, рцы каменеви сему, да будет хлеб.</p>
<p>И отвеща Иисус к нему, глаголя: <J>писано есть, яко не о хлебе единем жив будет человек, но о всяцем глаголголе Божии.</J></p>
<p>И возвед его диавол на гору высоку, показа ему вся царствия вселенныя в часе временне,</p>
<p>и рече ему диавол: тебе дам власть сию всю и славу их: яко мне предана есть, и, емуже аще хощу, дам ю:</p>
<p>ты убо аще поклонишися предо мною, будут тебе вся.</p>
<p>И отвещав рече ему Иисус: <J>иди за мною, сатано: писано есть: поклонишися Господу Богу твоему, и тому единому послужиши.</J></p>
<p>И веде его во Иерусалим, и постави его на криле церковнем, и рече ему: аще Сын еси Божий, верзися отсюду долу:</p>
<p>писано бо есть, яко ангелом своим заповесть о тебе сохранити тя:</p>
<p>и на руках возмут тя, да не когда преткнеши о камень ногу твою.</p>
<p>И отвещав рече ему Иисус, яко речено есть: <J>не искусиши Господа Бога твоего.</J></p>
<p>И скончав все искушение диавол, отиде от него до времене.</p>
<p>И возвратися Иисус в силе духовней в галилею: и весть изыде по всей стране о нем.</p>
<p>И той учаше на сонмищих их, славимь всеми.</p>
<p>И прииде в назарет, идеже бе воспитан. и вниде, по обычаю своему, в день субботный в сонмище, и воста чести.</p>
<p>И даша ему книгу исаии пророка: и разгнув книгу, обрете место, идеже бе написано:</p>
<p><J>Дух Господень на мне: егоже ради помаза мя благовестити нищым, посла мя изцелити сокрушенныя сердцем, проповедати плененным отпущение и слепым прозрение, отпустити сокрушенныя во отраду,</J></p>
<p><J>проповедати лето Господне приятно.</J></p>
<p>И согнув книгу, отдав слузе, седе: и всем в сонмищи очи беху зряще нань.</p>
<p>И начат глаголати к ним, яко <J>днесь сбыстся писание сие во ушию вашею.</J></p>
<p>И вси свидетелствоваху ему, и дивляхуся о словесех благодати, исходящих из уст его, и глаголаху: не сей ли есть Сын иосифов?</p>
<p>И рече к ним: <J>всяко речете ми притчу сию: врачу, изцелися сам: елика слышахом бывшая в капернауме, сотвори и зде во отечествии своем.</J></p>
<p>Рече же: <J>аминь глаголю вам, яко ни который пророк приятен есть во отечествии своем:</J></p>
<p><J>поистинне же глаголю вам: многи вдовицы беша во дни илиины во израили, егда заключися небо три лета и месяц шесть, яко бысть глад велик по всей земли:</J></p>
<p><J>и ни ко единей их послан бысть илиа, токмо в сарепту сидонскую к жене вдовице:</J></p>
<p><J>и мнози прокажени беху при елиссеи пророце во израили: и ни един же от них очистися, токмо нееман сирианин.</J></p>
<p>И исполнишася вси ярости в сонмищи, слышавшии сия:</p>
<p>и воставше изгнаша его вон из града, и ведоша его до верху горы, на нейже град их создан бяше, да быша его низринули:</p>
<p>он же прошед посреде их, идяше.</p>
<p>И сниде в капернаум град галилейский: и бе учя их в субботы.</p>
<p>И ужасахуся о учении его: яко со властию бе слово его.</p>
<p>И в сонмищи бе человек имый духа беса нечиста, и возопи гласом велиим,</p>
<p>глаголя: остави, что нам и тебе, Иисусе назарянине? пришел еси погубити нас: вем тя, кто еси, святый Божий.</p>
<p>И запрети ему Иисус, глаголя: <J>премолчи и изыди из него.</J> И поверг его бес посреде, изыде из него, никакоже вредив его.</p>
<p>И бысть ужас на всех, и стязахуся друг ко другу, глаголюще: что слово сие, яко властию и силою велит нечистым духовом, и исходят?</p>
<p>И исхождаше глас о нем во всяко место страны.</p>
<p>Востав же из сонмища, вниде в дом симонов: теща же симонова бе одержима огнем велиим: и молиша его о ней.</p>
<p>И став над нею, запрети огню, и остави ю. Абие же воставши служаше им.</p>
<p>Заходящу же солнцу, вси, елицы имеяху болящыя недуги различными, привождаху их к нему: он же на единаго коегождо их руце возложь, изцеляше их.</p>
<p>Исхождаху же и беси от многих, вопиюще и глаголюще, яко ты еси Христос Сын Божий. И запрещая не даяше им глаголати, яко ведяху Христа самаго суща.</p>
<p>Бывшу же дню, изшед иде в пусто место: и народи искаху его, и приидоша к нему, и удержаваху его, дабы не отшел от них.</p>
<p>Он же рече к ним, яко <J>и другим градовом благовестити ми подобает Царствие Божие: яко на се послан есмь.</J></p>
<p>И бе проповедая на сонмищих галилейских.</p>
<h4>5</h4>
<p>Бысть же належащу ему народу, да быша слышали слово Божие, и той бе стоя при езере геннисаретсте:</p>
<p>и виде два корабля стояща при езере: рыбарие же отшедше от нею, измываху мрежи.</p>
<p>Влез же в един от кораблю, иже бе симонов, моли его от земли отступити мало: и сед учаше из корабля народы.</p>
<p>Якоже преста глаголя, рече к симону: <J>поступи во глубину, и вверзите мрежи вашя в ловитву.</J></p>
<p>И отвещав симон рече ему: наставниче, об нощь всю труждшеся, ничесоже яхом: по глаголголу же твоему ввергу мрежу.</p>
<p>И се сотворше, яша множество рыб много: протерзашеся же мрежа их.</p>
<p>И помануша причастником, иже беху во друзем корабли, да пришедше помогут им: и приидоша, и исполниша оба корабля, яко погружатися има.</p>
<p>Видев же симон петр, припаде к коленома Иисусовома, глаголя: изыди от мене, яко муж грешен есмь, Господи.</p>
<p>Ужас бо одержаше его и вся сущыя с ним, о ловитве рыб, яже яша:</p>
<p>такожде же иакова и иоанна сына зеведеова, яже беста обещника симонови. И рече к симону Иисус: <J>не бойся: отселе будеши человеки ловя.</J></p>
<p>И извлекше (оба) корабля на землю, оставльше вся, вслед его идоша.</p>
<p>И бысть егда бе Иисус во единем от градов, и се, муж исполнь прокажения: и видев Иисуса, пад ниц, моляся ему, глаголя: Господи, аще хощеши, можеши мя очистити.</p>
<p>И простер руку, коснуся его, рек: <J>хощу, очистися.</J> И абие проказа отиде от него.</p>
<p>И той заповеда ему ни комуже поведати: <J>но шед покажися иереови, и принеси о очищении твоем, якоже повеле моисей, во свидетелство им.</J></p>
<p>Прохождаше же паче слово о нем: и схождахуся народи мнози слышати и целитися от него от недуг своих.</p>
<p>Той же бе отходя в пустыню и моляся.</p>
<p>И бысть во един от дний, и той бе учя: и беху седяще фарисее и законоучителие, иже беху пришли от всякия веси галилейския и иудейския и Иерусалимския: и сила Господня бе изцеляющи их:</p>
<p>и се, мужие носяще на одре человека, иже бе разслаблен, и искаху внести его и положити пред ним:</p>
<p>и не обретше куде внести его народа ради, взлезше на храм, сквозе скуделы низвесиша его со одром на среду пред Иисуса.</p>
<p>И видев веру их, рече ему: <J>человече, оставляюттися греси твои.</J></p>
<p>И начаша помышляти книжницы и фарисее, глаголюще: кто есть сей, иже глаголет хулы? кто может оставляти грехи, токмо един Бог?</p>
<p>Разумев же Иисус помышления их, отвещав рече к ним: <J>что помышляете в сердцах ваших?</J></p>
<p><J>что есть удобее рещи: оставляюттися греси твои? или рещи: востани и ходи?</J></p>
<p><J>но да увесте, яко власть имать Сын Человеческий на земли отпущати грехи,</J> рече разслабленному: <J>тебе глаголю: востани, и возми одр твой, и иди в дом твой.</J></p>
<p>И абие востав пред ними, взем, на немже лежаше, иде в дом свой, славя Бога.</p>
<p>И ужас прият всех, и славляху Бога: и исполнишася страха, глаголюще, яко видехом преславная днесь.</p>
<p>И посем изыде, и узре мытаря именем левию, седяща на мытнице, и рече ему: <J>иди по мне.</J></p>
<p>И оставль вся, востав вслед его иде.</p>
<p>И сотвори учреждение велие левий ему в дому своем: и бе народ мытарей мног, и инех, иже бяху с ним возлежаще.</p>
<p>И роптаху книжницы на него и фарисее, ко учеником его глаголюще: почто с мытари и грешники ясте и пиете?</p>
<p>И отвещав Иисус рече к ним: <J>не требуют здравии врача, но болящии:</J></p>
<p><J>не приидох призвати праведных, но грешныя в покаяние.</J></p>
<p>Они же реша к нему: почто ученицы иоанновы постятся часто и молитвы творят, такожде и фарисейстии, а твои ядят и пиют?</p>
<p>Он же рече к ним: <J>еда можете сыны брачныя, дондеже жених с ними есть, сотворити поститися?</J></p>
<p><J>приидут же дние, егда отят будет от них жених, и тогда постятся в тыя дни.</J></p>
<p>глаголаше же и притчу к ним, яко <J>никтоже приставления ризы новы приставляет на ризу ветху: аще ли же ни, и новую раздерет, и ветсей не согласует еже от новаго.</J></p>
<p><J>И никтоже вливает вина нова в мехи ветхи: аще ли же ни, расторгнет новое вино мехи, и само излиется, и меси погибнут:</J></p>
<p><J>но вино новое в мехи новы вливати: и обоя соблюдутся.</J></p>
<p><J>И никтоже пив ветхое, абие хощет новаго: глаголет бо: ветхое лучше есть.</J></p>
<h4>6</h4>
<p>Бысть же в субботу второпервую ити ему сквозе сеяния: и восторгаху ученицы его класы, и ядяху, стирающе руками.</p>
<p>Нецыи же от фарисей реша им: что творите, егоже не достоит творити в субботы?</p>
<p>И отвещав Иисус рече к ним: <J>ни ли сего чли есте, еже сотвори давид, егда взалкася сам и иже с ним бяху?</J></p>
<p><J>како вниде в дом Божий, и хлебы предложения взем, и яде, и даде и сущым с ним, ихже не достояше ясти, токмо единем иереем?</J></p>
<p>И глаголаше им, <J>яко господь есть Сын Человеческий и субботе.</J></p>
<p>Бысть же и в другую субботу внити ему в сонмище и учити: и бе тамо человек, и рука ему десная бе суха.</p>
<p>Назираху же книжницы и фарисее, аще в субботу изцелит, да обрящут речь нань.</p>
<p>Он же ведяше помышления их и рече человеку имущему суху руку: <J>востани и стани посреде.</J> Он же востав ста.</p>
<p>Рече же Иисус к ним: <J>вопрошу вы: что достоит в субботы, добро творити, или зло творити? душу спасти, или погубити? Они же умолчаша.</J></p>
<p>И воззрев на всех их, рече ему: <J>простри руку твою.</J> Он же сотвори тако: и утвердися рука его здрава яко другая.</p>
<p>Они же исполнишася безумия и глаголаху друг ко другу, что быша сотворили Иисусови.</p>
<p>Бысть же во дни тыя, изыде в гору помолитися: и бе об нощь в молитве Божии.</p>
<p>И егда бысть день, призва ученики своя: и избра от них дванадесяте, ихже и апостолы нарече:</p>
<p>симона, егоже именова петра, и андреа брата его, иакова и иоанна, филиппа и варфоломеа,</p>
<p>матфеа и фому, иакова алфеева и симона нарицаемаго зилота,</p>
<p>иуду иаковля, и иуду искариотскаго, иже и бысть предатель.</p>
<p>Изшед с ними, ста на месте равне: и народ ученик его, и множество много людий от всея иудеи и Иерусалима, и помория тирска и сидонска,</p>
<p>иже приидоша послушати его и изцелитися от недуг своих, и страждущии от дух нечистых: и изцеляхуся.</p>
<p>И весь народ искаше прикасатися ему: яко сила от него исхождаше и изцеляше вся.</p>
<p>И той возвед очи свои на ученики своя, глаголаше: <J>блажени нищии духом: яко ваше есть Царствие Божие.</J></p>
<p><J>Блажени, алчущии ныне: яко насытитеся. Блажени, плачущии ныне: яко возсмеетеся.</J></p>
<p><J>Блажени будете, егда возненавидят вас человецы, и егда разлучат вы и поносят, и пронесут имя ваше яко зло, Сына Человеческаго ради.</J></p>
<p><J>Возрадуйтеся в той день и взыграйте: се бо, мзда ваша многа на небеси. По сим бо творяху пророком отцы их.</J></p>
<p><J>Обаче горе вам богатым: яко отстоите утешения вашего.</J></p>
<p><J>Горе вам, насыщеннии ныне: яко взалчете. Горе вам смеющымся ныне: яко возрыдаете и восплачете.</J></p>
<p><J>Горе, егда добре рекут вам вси человецы. По сим бо творяху лжепророком отцы их.</J></p>
<p><J>Но вам глаголю слышащым: любите враги вашя, добро творите ненавидящым вас,</J></p>
<p><J>благословите кленущыя вы, и молитеся за творящих вам обиду.</J></p>
<p><J>Биющему тя в ланиту, подаждь и другую: и от взимающаго ти ризу, и срачицу не возбрани.</J></p>
<p><J>Всякому же просящему у тебе дай: и от взимающаго твоя не истязуй.</J></p>
<p><J>И якоже хощете да творят вам человецы, и вы творите им такожде.</J></p>
<p><J>И аще любите любящыя вы, кая вам благодать есть? ибо и грешницы любящыя их любят.</J></p>
<p><J>И аще благотворите благотворящым вам, кая вам благодать есть? ибо и грешницы тожде творят.</J></p>
<p><J>И аще взаим даете, от нихже чаете восприяти, кая вам благодать есть, ибо и грешницы грешником взаим давают, да восприимут равная.</J></p>
<p><J>Обаче любите враги вашя, и благотворите, и взаим дайте, ничесоже чающе: и будет мзда ваша многа, и будете сынове вышняго: яко той благ есть на безблагодатныя и злыя.</J></p>
<p><J>Будите убо милосерди, якоже и Отец ваш милосерд есть.</J></p>
<p><J>И не судите, и не судят вам: (и) не осуждайте, да не осуждени будете: отпущайте, и отпустят вам:</J></p>
<p><J>дайте, и дастся вам: меру добру, наткану и потрясну и преливающуся дадят на лоно ваше: тою бо мерою, еюже мерите, возмерится вам.</J></p>
<p>Рече же притчу им: <J>еда может слепец слепца водити? не оба ли в яму впадетася?</J></p>
<p><J>Несть ученик над учителя своего: совершен же всяк будет, якоже и учитель его.</J></p>
<p><J>Что же видиши сучец, иже есть во очеси брата твоего, бервна же, еже есть во очеси твоем, не чуеши?</J></p>
<p><J>Или како можеши рещи брату твоему: брате, остави, да изму сучец, иже есть во очеси твоем, сам сущаго во очеси твоем бервна не видя? Лицемере, изми первее бервно из очесе твоего, и тогда прозриши изяти сучец из очесе брата твоего.</J></p>
<p><J>Несть бо древо добро, творя плода зла: ниже древо зло, творя плода добра.</J></p>
<p><J>Всяко бо древо от плода своего познается: не от терния бо чешут смоквы, ни от купины емлют гроздия.</J></p>
<p><J>Благий человек от благаго сокровища сердца своего износит благое: и злый человек от злаго сокровища сердца своего износит злое: от избытка бо сердца глаголют уста его.</J></p>
<p><J>Что же мя зовете: Господи, Господи, и не творите, яже глаголю?</J></p>
<p><J>Всяк грядый ко мне и слышай словеса моя и творя я, скажу вам, кому есть подобен:</J></p>
<p><J>подобен есть человеку зиждущу храмину, иже ископа и углуби, и положи основание на камени: наводнению же бывшу, припаде река ко храмине той, и не може поколебати ея: основана бо бе на камени.</J></p>
<p><J>Слышавый же и не сотворивый подобен есть человеку создавшему храмину на земли без основания: к нейже припаде река, и абие падеся, и бысть разрушение храмины тоя велие.</J></p>
<h4>7</h4>
<p>Егда же сконча вся глаголголы своя в слухи людем, вниде в капернаум.</p>
<p>Сотнику же некоему раб боля зле, хотяше умрети, иже бе ему честен.</p>
<p>Слышав же о Иисусе, посла к нему старцы иудейския, моля его, яко да пришед спасет раба его.</p>
<p>Они же пришедше ко Иисусови, моляху его тощно, глаголюще, яко достоин есть, емуже даси сие:</p>
<p>любит бо язык наш, и сонмище той созда нам.</p>
<p>Иисус же идяше с ними. И уже ему не далече сущу от храмины, посла к нему сотник други, глаголя ему: Господи, не движися: несмь бо достоин, да под кров мой внидеши:</p>
<p>темже ни себе достойна сотворих приити к тебе: но рцы слово, и изцелеет отрок мой:</p>
<p>ибо и аз человек есмь под владыкою учинен, имея под собою воины: и глаголю сему: иди, и идет: и другому: прииди, и приидет: и рабу моему: сотвори сие, и сотворит.</p>
<p>Слышав же сия Иисус, чудися ему, и обращься идущему по нем народу рече: <J>глаголю вам, ни во израили толики веры обретох.</J></p>
<p>И возвращшеся посланнии обретоша болящаго раба изцелевша.</p>
<p>И бысть посем, идяше во град, нарицаемый наин: и с ним идяху ученицы его мнози и народ мног.</p>
<p>Якоже приближися ко вратом града, и се изношаху умерша, сына единородна матери своей, и та бе вдова: и народ от града мног с нею.</p>
<p>И видев ю Господь, милосердова о ней, и рече ей: <J>не плачи.</J></p>
<p>И приступль коснуся во одр: носящии же сташа: и рече: <J>юноше, тебе глаголю, востани.</J></p>
<p>И седе мертвый, и начат глаголати: и даде его матери его.</p>
<p>Прият же страх всех, и славляху Бога, глаголюще: яко пророк велий воста в нас, и яко посети Бог людий своих.</p>
<p>И изыде слово сие по всей иудеи о нем, и по всей стране.</p>
<p>И возвестиша иоанну ученицы его о всех сих.</p>
<p>И призвав два некая от ученик своих иоанн, посла ко Иисусу, глаголя: ты ли еси грядый, или иного чаем?</p>
<p>Пришедша же к нему мужа, реста: иоанн креститель посла нас к тебе, глаголя: ты ли еси грядый, или иного чаем,</p>
<p>В той же час изцели многи от недуг и ран и дух злых и многим слепым дарова прозрение.</p>
<p>И отвещав Иисус рече има: <J>шедша возвестита иоанну, яже видеста и слышаста: яко слепии прозирают, хромии ходят, прокаженнии очищаются, глусии слышат, мертвии востают, нищии благовествуют:</J></p>
<p><J>и блажен есть, иже аще не соблазнится о мне.</J></p>
<p>Отшедшема же ученикома иоанновома, начат глаголати к народом о иоанне: <J>чесо изыдосте в пустыню видети, трость ли ветром колеблему?</J></p>
<p><J>Но чесо изыдосте видети? человека ли в мягки ризы одеяна? Се, иже во одежди славней и пищи сущии, во царствии суть.</J></p>
<p><J>Но чесо изыдосте видети? пророка ли? Ей, глаголю вам, и лишше пророка.</J></p>
<p><J>Сей (бо) есть, о немже писано есть: се, аз послю ангела моего пред лицем твоим, иже устроит путь твой пред тобою.</J></p>
<p><J>глаголю бо вам: болий в рожденных женами пророка иоанна крестителя никтоже есть: мний же во Царствии Божии болий его есть.</J></p>
<p>И вси людие слышавше и мытарие оправдиша Бога, крещшеся крещением иоанновым:</p>
<p>фарисее же и законницы совет Божий отвергоша о себе, не крещшеся от него.</p>
<p>Рече же Господь: <J>кому убо уподоблю человеки рода сего, и кому суть подобни?</J></p>
<p><J>Подобни суть отрочищем седящым на торжищих, и приглашающым друг друга, и глаголющым: пискахом вам, и не плясасте: рыдахом вам, и не плакасте.</J></p>
<p><J>Прииде бо иоанн креститель ни хлеба ядый, ни вина пия, и глаголете: беса имать.</J></p>
<p><J>Прииде Сын Человеческий ядый и пия, и глаголете: сей человек ядца и винопийца, друг мытарем и грешником.</J></p>
<p><J>И оправдися премудрость от чад своих всех.</J></p>
<p>Моляше же его некий от фарисей, дабы ял с ним: и вшед в дом фарисеов, возлеже.</p>
<p>И се, жена во граде, яже бе грешница, и уведевши, яко возлежит во храмине фарисеове, принесши алавастр мира,</p>
<p>и ставши при ногу его созади, плачущися, начат умывати нозе его слезами, и власы главы своея отираше, и облобызаше нозе его, и мазаше миром.</p>
<p>Видев же фарисей воззвавый его, рече в себе, глаголя: сей аще бы был пророк, ведел бы, кто и какова жена прикасается ему: яко грешница есть.</p>
<p>И отвещав Иисус рече к нему: <J>симоне, имам ти нечто рещи.</J> Он же рече: учителю, рцы.</p>
<p>Иисус же рече: <J>два должника беста заимодавцу некоему: един бе должен пятиюсот динарий, другий же пятиюдесят:</J></p>
<p><J>не имущема же има воздати, обема отда. Который убо ею, рцы, паче возлюбит его?</J></p>
<p>Отвещав же симон рече: мню, яко емуже вящше отда. Он же рече ему: <J>право судил еси.</J></p>
<p>И обращься к жене, симонови рече: <J>видиши ли сию жену? Внидох в дом твой, воды на нозе мои не дал еси: сия же слезами облия ми нозе и власы главы своея отре.</J></p>
<p><J>Лобзания ми не дал еси: сия же, отнелиже внидох, не преста облобызающи ми нозе.</J></p>
<p><J>Маслом главы моея не помазал еси: сия же миром помаза ми нозе.</J></p>
<p><J>Егоже ради, глаголю ти, отпущаются греси ея мнози, яко возлюби много: а емуже мало оставляется, менше любит.</J></p>
<p>Рече же ей: <J>отпущаются тебе греси.</J></p>
<p>И начаша возлежащии с ним глаголати в себе: кто сей есть, иже и грехи отпущает?</p>
<p>Рече же к жене: <J>вера твоя спасе тя: иди в мире.</J></p>
<h4>8</h4>
<p>И бысть посем, и той прохождаше сквозе грады и веси, проповедуя и благовествуя Царствие Божие: и обанадесяте с ним,</p>
<p>и жены некия, яже бяху изцелены от духов злых и недуг: мариа нарицаемая магдалина, из неяже бесов седмь изыде,</p>
<p>и иоанна жена хузаня, приставника иродова, и сусанна, и ины многи, яже служаху ему от имений своих.</p>
<p>Разумевающу же народу многу, и от всех градов грядущым к нему, рече притчу:</p>
<p><J>изыде сеяй сеяти семене своего: и егда сеяше, ово паде при пути, и попрано бысть, и птицы небесныя позобаша е:</J></p>
<p><J>а другое паде на камени, и прозяб усше, зане не имеяше влаги:</J></p>
<p><J>и другое паде посреде терния, и возрасте терние, и подави е:</J></p>
<p><J>другое же паде на земли блазе, и прозяб сотвори плод сторицею.</J> Сия глаголя, возгласи: <J>имеяй ушы слышати, да слышит.</J></p>
<p>Вопрошаху же его ученицы его, глаголюще: что есть притча сия?</p>
<p>Он же рече: <J>вам есть дано ведати тайны Царствия Божия, прочым же в притчах, да видяще не видят и слышаще не разумеют.</J></p>
<p><J>Есть же сия притча: семя есть слово Божие:</J></p>
<p><J>а иже при пути, суть слышащии, потом (же) приходит диавол и вземлет слово от сердца их, да не веровавше спасутся:</J></p>
<p><J>а иже на камени, иже егда услышат, с радостию приемлют слово: и сии корене не имут, иже во время веруют, и во время напасти отпадают:</J></p>
<p><J>а еже в тернии падшее, сии суть слышавшии, и от печали и богатства и сластьми житейскими ходяще подавляются, и не совершают плода:</J></p>
<p><J>а иже на добрей земли, сии суть, иже добрым сердцем и благим слышавше слово, держат и плод творят в терпении.</J> Сия глаголя, возгласи: <J>имеяй ушы слышати, да слышит.</J></p>
<p><J>Никтоже (убо) светилника вжег, покрывает его сосудом, или под одр подлагает: но на свещник возлагает, да входящии видят свет.</J></p>
<p><J>Несть бо тайно, еже не явлено будет: ниже утаено, еже не познается и в явление приидет.</J></p>
<p><J>Блюдитеся убо, како слышите: иже бо имать, дастся ему: и иже аще не имать, и еже мнится имея, возмется от него.</J></p>
<p>Приидоша же к нему Мати и братия его, и не можаху беседовати к нему народа ради.</p>
<p>И возвестиша ему, глаголюще: Мати твоя и братия твоя вне стоят, видети тя хотяще.</p>
<p>Он же отвещав рече к ним: <J>мати моя и братия моя сии суть, слышащии слово Божие, и творящии е.</J></p>
<p>И бысть во един от дний, той влезе в корабль и ученицы его: <J>и рече к ним: прейдем на он пол езера.</J> И поидоша.</p>
<p>Идущым же им, успе. И сниде буря ветреная в езеро, и скончавахуся и в беде беху.</p>
<p>И приступльше воздвигоша его, глаголюще: наставниче, наставниче, погибаем. Он же востав запрети ветру и волнению водному: и улегоста, и бысть тишина.</p>
<p>Рече же им: <J>где есть вера ваша?</J> Убоявшеся же чудишася, глаголюще друг ко другу: кто убо сей есть, яко и ветром повелевает и воде, и послушают его?</p>
<p>И преидоша во страну гадаринску, яже есть об он пол галилеи.</p>
<p>Изшедшу же ему на землю, срете его муж некий от града, иже имяше бесы от лет многих, и в ризу не облачашеся, и во храме не живяше, но во гробех.</p>
<p>Узрев же Иисуса и возопив, припаде к нему, и гласом велиим рече: что мне и тебе, Иисусе Сыне Бога вышняго? молюся ти, не мучи мене.</p>
<p>Повеле бо духови нечистому изыти от человека: от многих бо лет восхищаше его: и вязаху его узы (железны) и путы, стрегуще его: и растерзая узы, гонимь бываше бесом сквозе пустыни.</p>
<p>Вопроси же его Иисус, глаголя: <J>что ти есть имя?</J> Он же рече: легеон: яко беси мнози внидоша в онь.</p>
<p>И моляху его, да не повелит им в бездну ити.</p>
<p>Бе же ту стадо свиний много пасомо в горе: и моляху его, да повелит им в ты внити. И повеле им.</p>
<p>Изшедше же беси от человека, внидоша во свиния: и устремися стадо по брегу в езеро, и истопе.</p>
<p>Видевше же пасущии бывшее, бежаша, и возвестиша во граде и в селех.</p>
<p>Изыдоша же видети бывшее: и приидоша ко Иисусови и обретоша человека седяща, из негоже беси изыдоша, оболчена и смысляща, при ногу Иисусову: и убояшася.</p>
<p>Возвестиша же им видевшии, како спасеся бесновавыйся.</p>
<p>И моли его весь народ страны гадаринския отити от них, яко страхом велиим одержими беху. Он же влез в корабль, возвратися.</p>
<p>Моляшеся же ему муж, из негоже изыдоша беси, дабы с ним был. Отпусти же его Иисус, глаголя:</p>
<p><J>возвратися в дом твой и поведай, елика ти сотвори Бог.</J> И иде, по всему граду проповедая, елика сотвори ему Иисус.</p>
<p>Бысть же егда возвратися Иисус, прият его народ: беху бо вси чающе его.</p>
<p>И се, прииде муж, емуже имя иаир, и той князь сонмищу бе: и пад при ногу Иисусову, моляше его внити в дом свой:</p>
<p>яко дщи единородна бе ему, яко лет двоюнадесяте, и та умираше. Егда же идяше, народи угнетаху его.</p>
<p>И жена сущи в точении крове от двоюнадесяте лету, яже врачем издавши все имение, (и) не возможе ни от единаго изцелети:</p>
<p>(и) приступльши созади, коснуся края риз его: и абие ста ток крове ея.</p>
<p>И рече Иисус: <J>кто есть коснувыйся мне?</J> Отметающымся же всем, рече петр и иже с ним: наставниче, народи одержат тя и гнетут, и глаголеши: кто есть коснувыйся мне?</p>
<p>Иисус же рече: <J>прикоснуся мне некто: аз бо чух силу изшедшую из мене.</J></p>
<p>Видевши же жена, яко не утаися, трепещущи прииде, и падши пред ним, еяже ради вины прикоснуся ему, поведа ему пред всеми людьми, и яко изцеле абие.</p>
<p>Он же рече ей: <J>дерзай дщи, вера твоя спасе тя: иди в мире.</p>
<p>Еще ему глаголющу, прииде некий от архисинагога, глаголя ему, яко умре дщи твоя: не движи учителя.</p>
<p>Иисус же слышав отвеща ему, глаголя: <J>не бойся, токмо веруй, и спасена будет.</J></p>
<p>Пришед же в дом, не остави ни единаго внити, токмо петра и иоанна и иакова, и отца отроковицы, и матере.</p>
<p>Плакахуся же вси и рыдаху ея. Он же рече: <J>не плачитеся: не умре (бо), но спит.</J></p>
<p>И ругахуся ему, ведяще, яко умре.</p>
<p>Он же изгнав вон всех, и емь за руку ея, возгласи, глаголя: <J>отроковице, востани.</J></p>
<p>И возвратися дух ея, и воскресе абие: и повеле дати ей ясти.</p>
<p>И дивистася родителя ея. Он же повеле има ни комуже поведати бывшаго.</p>
<h4>9</h4>
<p>Созвав же обанадесяте, даде им силу и власть на вся бесы, и недуги целити:</p>
<p>и посла их проповедати Царствие Божие и изцелити болящыя.</p>
<p>И рече к ним: <J>ничесоже возмите на путь: ни жезла, ни пиры, ни хлеба, ни сребра, ни по двема ризама имети:</J></p>
<p><J>и в оньже дом внидете, ту пребывайте, и оттуду исходите:</J></p>
<p><J>и елицы аще не приемлют вас, исходяще от града того, и прах от ног ваших оттрясите, во свидетелство на ня.</J></p>
<p>Исходяще же прохождаху сквозе веси, благовествующе и изцеляюще всюду.</p>
<p>Слыша же ирод четвертовластник бывающая от него вся и недоумевашеся: зане глаголемо бе от неких, яко иоанн воста от мертвых:</p>
<p>от инех же, яко илиа явися: от других же, яко пророк един от древних воскресе.</p>
<p>И рече ирод: иоанна аз усекнух: кто же есть сей, о немже аз слышу таковая? И искаше видети его.</p>
<p>И возвращшеся апостоли поведаша ему, елика сотвориша: и поимь их, отиде един на место пусто града, нарицаемаго вифсаида.</p>
<p>Народи же разумевше, по нем идоша: и приемь их, глаголаше им о Царствии Божии и требующыя изцеления целяше.</p>
<p>День же начат прекланятися. Приступльше же обанадесяте рекоша ему: отпусти народ, да шедше во окрестныя веси и села витают и обрящут брашно: яко зде в пусте месте есмы.</p>
<p>Рече же к ним: <J>дадите им вы ясти.</J> Они же реша: несть у нас вящше, токмо пять хлеб и рыбе две, аще убо не шедше мы купим во вся люди сия брашна.</p>
<p>Беху бо мужей яко пять тысящ. Рече же ко учеником своим: <J>посадите их на купы по пятидесят.</J></p>
<p>И сотвориша тако, и посадиша их вся.</p>
<p>Приим же пять хлеб и обе рыбе, воззрев на небо, благослови их, и преломи, и даяше учеником, предложити народу.</p>
<p>И ядоша, и насытишася вси: и взяша избывшыя им укрухи кошя дванадесяте.</p>
<p>И бысть егда моляшеся един, с ним беху ученицы: <J>и вопроси их, глаголя: кого мя глаголют народи быти?</J></p>
<p>Они же отвещавше реша: иоанна крестителя: инии же илию: друзии же, яко пророк некий от древних воскресе.</p>
<p>Рече же им: <J>вы же кого мя глаголете быти?</J> Отвещав же петр рече: Христа Божия.</p>
<p>Он же запрещь им, повеле ни комуже глаголати сего,</p>
<p>рек, яко <J>подобает Сыну Человеческому много пострадати, и искушену быти от старец и архиерей и книжник, и убиену быти, и в третий день востати.</J></p>
<p>глаголаше же ко всем: <J>аще кто хощет по мне ити, да отвержется себе, и возмет крест свой, и последует ми.</J></p>
<p><J>Иже бо аще хощет душу свою спасти, погубит ю: а иже погубит душу свою мене ради, сей спасет ю.</J></p>
<p><J>Что бо пользы имать человек, приобрет мир весь, себе же погубив или отщетив?</J></p>
<p><J>Иже бо аще постыдится мене и моих словес, сего Сын Человеческий постыдится, егда приидет во славе своей и Отчей и святых ангел.</J></p>
<p><J>глаголю же вам воистинну: суть нецыи от зде стоящих, иже не имут вкусити смерти, дондеже видят Царствие Божие.</J></p>
<p>Бысть же по словесех сих яко дний осмь, и поемь петра и иоанна и иакова, взыде на гору помолитися.</p>
<p>И бысть егда моляшеся, видение лица его ино, и одеяние его бело блистаяся.</p>
<p>И се, мужа два с ним глаголюща, яже беста моисей и илиа,</p>
<p>явльшася во славе, глаголаста же исход его, егоже хотяше скончати во Иерусалиме.</p>
<p>Петр же и сущии с ним бяху отягчени сном: убуждшеся же видеша славу его, и оба мужа стояща с ним.</p>
<p>И бысть егда разлучистася от него, рече петр ко Иисусу: наставниче, добро есть нам зде быти: и сотворим сени три, едину тебе, и едину моисеови, и едину илии: не ведый, еже глаголаше.</p>
<p>Се же ему глаголющу, бысть облак, и осени их: убояшася же, вшедше во облак.</p>
<p>И глас бысть из облака, глаголя: сей есть Сын мой возлюбленный, того послушайте.</p>
<p>И егда бысть глас, обретеся Иисус един. И тии умолчаша, и ни комуже возвестиша в тыя дни ничесоже от тех, яже видеша.</p>
<p>Бысть же в прочий день, сшедшым им с горы, срете его народ мног.</p>
<p>И се, муж из народа возопи, глаголя: учителю, молютися, призри на сына моего, яко единороден ми есть:</p>
<p>и се дух емлет его, и внезапу вопиет, и пружается с пенами, и едва отходит от него, сокрушая его:</p>
<p>и молихся учеником твоим, да ижденут его: и не возмогоша.</p>
<p>Отвещав же Иисус рече: <J>о, роде неверный и развращенный, доколе буду в вас и терплю вы? приведи (ми) сына твоего семо.</J></p>
<p>Еще же грядущу ему, поверже его бес и стрясе. Запрети же Иисус духови нечистому, и изцели отрока, и вдаде его отцу его.</p>
<p>Дивляхуся же вси о величии Божии. Всем же чудящымся о всех, яже творяше Иисус, рече ко учеником своим:</p>
<p><J>вложите вы во ушы ваши словеса сия: Сын бо Человеческий имать предатися в руце человечесте.</J></p>
<p>Они же не разумеша глаголгола сего, бе бо прикровен от них, да не ощутят его: и бояхуся вопросити его о глаголголе сем.</p>
<p>Вниде же помышление в них, кто их вящший бы был.</p>
<p>Иисус же ведый помышление сердец их, приемь отроча, постави е у себе</p>
<p>и рече им: <J>иже аще приимет сие отроча во имя мое, мене приемлет: и иже аще мене приемлет, приемлет пославшаго мя: иже бо менший есть в вас, сей есть велик.</J></p>
<p>Отвещав же иоанн рече: наставниче, видехом некоего о имени твоем изгоняща бесы: и возбранихом ему, яко вслед не ходит с нами.</p>
<p>И рече к нему Иисус: <J>не браните: иже бо несть на вы, по вас есть.</J></p>
<p>Бысть же егда скончавахуся дние восхождению его, и той утверди лице свое ити во Иерусалим:</p>
<p>и посла вестники пред лицем своим: и изшедше внидоша в весь самарянску, яко да уготовят ему:</p>
<p>и не прияша его, яко лице его бе грядущее во Иерусалим.</p>
<p>Видевша же ученика его иаков и иоанн, реста: Господи, хощеши ли, речема, да огнь снидет с небесе и потребит их, якоже и илиа сотвори?</p>
<p>Обращься же запрети има, и рече: <J>не веста, коего духа еста вы:</J></p>
<p><J>Сын бо Человеческий не прииде душ человеческих погубити, но спасти.</J> И идоша во ину весь.</p>
<p>Бысть же идущым им по пути, рече некий к нему: иду по тебе, аможе аще идеши, Господи.</p>
<p>И рече ему Иисус: <J>лиси язвины имут, и птицы небесныя гнезда: Сын же Человеческий не имать где главу подклонити.</p>
<p>Рече же ко другому: <J>ходи вслед мене.</J> Он же рече: Господи, повели ми, да шед прежде погребу отца моего.</p>
<p>Рече же ему Иисус: <J>остави мертвыя погребсти своя мертвецы: ты же шед возвещай Царствие Божие.</J></p>
<p>Рече же и другий: иду по тебе, Господи: прежде же повели ми отвещатися, иже суть в дому моем.</p>
<p>Рече же к нему Иисус: <J>никтоже возложь руку свою на рало и зря вспять, управлен есть в Царствии Божии.</J></p>
<h4>10</h4>
<p>По сих же яви Господь и инех седмьдесят, и посла их по двема пред лицем своим во всяк град и место, аможе хотяше сам ити:</p>
<p>глаголаше же к ним: <J>жатва убо многа, делателей же мало: молитеся убо Господину жатве, да изведет делатели на жатву свою.</J></p>
<p><J>Идите: се аз посылаю вы яко агнцы посреде волков.</J></p>
<p><J>Не носите влагалища, ни пиры, ни сапог: и ни когоже на пути целуйте.</J></p>
<p><J>В оньже аще дом внидете, первее глаголите: мир дому сему:</J></p>
<p><J>и аще убо будет ту сын мира, почиет на нем мир ваш: аще ли же ни, к вам возвратится:</J></p>
<p><J>в том же дому пребывайте, ядуще и пиюще, яже суть у них: достоин бо есть делатель мзды своея. Не преходите из дому в дом.</J></p>
<p><J>И в оньже аще град входите, и приемлют вы, ядите предлагаемая вам:</J></p>
<p><J>и изцелите недужныя, иже суть в нем, и глаголите им: приближися на вы Царствие Божие.</J></p>
<p><J>И в оньже аще град входите, и не приемлют вас, изшедше на распутия его, рцыте:</J></p>
<p><J>и прах, прилепший нам от града вашего, оттрясаем вам. Обаче сие ведите, яко приближися на вы Царствие Божие:</J></p>
<p><J>глаголю вам, яко содомляном в день той отраднее будет, неже граду тому.</J></p>
<p><J>Горе тебе, хоразине, горе тебе, вифсаидо: яко аще в тире и сидоне быша силы были бывшыя в ваю, древле убо во вретищи и пепеле седяще покаялися быша:</J></p>
<p><J>обаче тиру и сидону отраднее будет на суде, неже вама.</J></p>
<p><J>И ты, капернауме, иже до небес вознесыйся, до ада низведешися.</J></p>
<p><J>Слушаяй вас, мене слушает: и отметаяйся вас, мене отметается: отметаяйся же мене, отметается пославшаго мя.</J></p>
<p>Возвратишася же седмьдесят с радостию, глаголюще: Господи, и беси повинуются нам о имени твоем.</p>
<p>Рече же им: <J>видех сатану яко молнию с небесе спадша.</J></p>
<p><J>Се, даю вам власть наступати на змию и на скорпию и на всю силу вражию: и ничесоже вас вредит:</J></p>
<p><J>обаче о сем не радуйтеся, яко дуси вам повинуются: радуйтеся же, яко имена ваша написана суть на небесех.</J></p>
<p>В той час возрадовася Духом Иисус и рече: <J>исповедаютися, Отче, Господи небесе и земли, яко утаил еси сия от премудрых и разумных, и открыл еси та младенцем: ей, Отче, яко тако бысть благоволение пред тобою.</J></p>
<p><J>И обращься ко учеником, рече: вся мне предана быша от Отца моего: и никтоже весть, кто есть Сын, токмо Отец: и кто есть Отец, токмо Сын, и емуже аще хощет Сын открыти.</J></p>
<p>И обращься ко учеником, един рече: <J>блажени очи видящии, яже видите:</J></p>
<p><J>глаголю бо вам, яко мнози пророцы и царие восхотеша видети, яже вы видите, и не видеша: и слышати, яже слышите, и не слышаша.</J></p>
<p>И се, законник некий воста, искушая его и глаголя: учителю, что сотворив, живот вечный наследую?</p>
<p>Он же рече к нему: <J>в законе что писано есть? како чтеши?</J></p>
<p>Он же отвещав рече: возлюбиши Господа Бога твоего от всего сердца твоего, и от всея души твоея, и всею крепостию твоею, и всем помышлением твоим: и ближняго своего яко сам себе.</p>
<p>Рече же ему: <J>право отвещал еси: сие сотвори, и жив будеши.</J></p>
<p>Он же хотя оправдитися сам, рече ко Иисусу: и кто есть ближний мой?</p>
<p>Отвещав же Иисус рече: <J>человек некий схождаше от Иерусалима во иерихон, и в разбойники впаде, иже совлекше его, и язвы возложше отидоша, оставльше едва жива суща.</J></p>
<p><J>По случаю же священник некий схождаше путем тем, и видев его, мимоиде.</J></p>
<p><J>Такожде же и левит, быв на том месте, пришед и видев, мимоиде.</J></p>
<p><J>Самарянин же некто грядый, прииде над него, и видев его, милосердова:</J></p>
<p><J>и приступль обвяза струпы его, возливая масло и вино: всадив же его на свой скот, приведе его в гостинницу и прилежа ему:</J></p>
<p><J>и наутрия изшед, иземь два сребреника, даде гостиннику и рече ему: прилежи ему: и еже аще прииждивеши, аз егда возвращуся, воздам ти.</J></p>
<p><J>Кто убо от тех триех ближний мниттися быти впадшему в разбойники?</J></p>
<p>Он же рече: сотворивый милость с ним. Рече же ему Иисус: <J>иди, и ты твори такожде.</J></p>
<p>Бысть же ходящым им, и сам вниде в весь некую: жена же некая именем марфа прият его в дом свой:</p>
<p>и сестра ей бе нарицаемая мариа, яже и седши при ногу Иисусову, слышаше слово его.</p>
<p>Марфа же молвяше о мнозе службе, ставши же рече: Господи, не брежеши ли, яко сестра моя едину мя остави служити? рцы убо ей, да ми поможет.</p>
<p>Отвещав же Иисус рече ей: <J>марфо, марфо, печешися и молвиши о мнозе,</J></p>
<p><J>едино же есть на потребу. Мариа же благую часть избра, яже не отимется от нея.</J></p>
<h4>11</h4>
<p>И бысть внегда быти ему на месте некоем молящуся, (и) яко преста, рече некий от ученик его к нему: Господи, научи ны молитися, якоже и иоанн научи ученики своя.</p>
<p>Рече же им: <J>егда молитеся, глаголите: Отче наш, иже на небесех, да святится имя твое: да приидет Царствие твое: да будет воля твоя, яко на небеси, и на земли:</J></p>
<p><J>хлеб наш насущный подавай нам на всяк день:</J></p>
<p><J>и остави нам грехи нашя, ибо и сами оставляем всякому должнику нашему: и не введи нас во искушение, но избави нас от лукаваго.</J></p>
<p><J>И рече к ним: кто от вас имать друга, и идет к нему в полунощи, и речет ему: друже, даждь ми взаим три хлебы:</J></p>
<p><J>понеже друг прииде с пути ко мне, и не имам чесо предложити ему.</J></p>
<p><J>И той извнутрь отвещав речет: не твори ми труды: уже двери затворены суть, и дети моя со мною на ложи суть: (и) не могу востав дати тебе.</J></p>
<p><J>Глаголю же вам: аще и не даст ему востав, зане друг ему есть: но за безочьство его, востав даст ему, елика требует.</J></p>
<p><J>И аз вам глаголю: просите, и дастся вам: ищите, и обрящете: толцыте, и отверзется вам:</J></p>
<p><J>всяк бо просяй приемлет, и ищяй обретает, и толкущему отверзется.</J></p>
<p><J>Котораго же вас отца воспросит сын хлеба, еда камень подаст ему? или рыбы, еда в рыбы место змию подаст ему?</J></p>
<p><J>или аще попросит яица, еда подаст ему скорпию?</J></p>
<p><J>Аще убо вы зли суще, умеете даяния блага даяти чадом вашым, кольми паче Отец, иже с небесе, даст Духа святаго просящым у него?</J></p>
<p>И бе изгоня беса, и той бе нем: бысть же бесу изшедшу, проглагола немый: и дивишася народи.</p>
<p>Нецыи же от них реша: о веельзевуле князи бесовстем изгонит бесы.</p>
<p>Друзии же искушающе, знамения от него искаху с небесе.</p>
<p>Он же ведый помышления их, рече им: <J>всяко царство само в себе разделяяся, запустеет: и дом на дом, падает.</J></p>
<p><J>Аще же и сатана сам в себе разделися, како станет царство его, якоже глаголете, о веельзевуле изгонящя мя бесы.</J></p>
<p><J>Аще же аз о веельзевуле изгоню бесы, сынове ваши о ком изгонят? Сего ради тии будут вам судии.</J></p>
<p><J>Аще ли же о персте Божии изгоню бесы, убо постиже на вас Царствие Божие.</J></p>
<p><J>Егда крепкий вооружився хранит свой двор, во смирении суть имения его:</J></p>
<p><J>егда же креплей его нашед победит его, все оружие его возмет, на неже уповаше, и корысть его раздает.</J></p>
<p><J>Иже несть со мною, на мя есть: и иже не собирает со мною, расточает.</J></p>
<p><J>Егда (же) нечистый дух изыдет от человека, преходит сквозе безводная места, ищя покоя: и не обретая, глаголет: возвращуся в дом мой, отнюдуже изыдох.</J></p>
<p><J>И пришед обрящет и пометен и украшен:</J></p>
<p><J>тогда идет и поймет седмь других духов горших себе, и вшедше живут ту: и бывают последняя человеку тому горша первых.</J></p>
<p>Бысть же егда глаголаше сия, воздвигши некая жена глас от народа, рече ему: блажено чрево носившее тя, и сосца, яже еси ссал.</p>
<p>Он же рече: <J>темже убо блажени слышащии слово Божие и хранящии е.</J></p>
<p>Народом же собирающымся начат глаголати: <J>род сей лукав есть: знамения ищет, и знамение не дастся ему, токмо знамение ионы пророка:</J></p>
<p><J>якоже бо бысть иона знамение ниневитом, тако будет и Сын Человеческий роду сему.</J></p>
<p><J>Царица южская востанет на суд с мужи рода сего, и осудит их: яко прииде от конец земли слышати премудрость соломонову: и се множае соломона зде.</J></p>
<p><J>Мужие ниневитстии востанут на суд с родом сим и осудят и: яко покаяшася проповедию иониною: и се, множае ионы зде.</J></p>
<p><J>Никтоже (убо) светилника вжег, в скрове полагает, ни под спудом, но на свещнице, да входящии свет видят.</J></p>
<p><J>Светилник телу есть око: егда убо око твое просто будет, все тело твое светло будет: егда же лукаво будет, и тело твое темно:</J></p>
<p><J>блюди убо, еда свет, иже в тебе, тма есть.</J></p>
<p><J>Аще бо тело твое все светло, не имый некия части темны, будет светло все, якоже егда светилник блистанием прсвещает тя.</J></p>
<p>Егда же глаголаше, моляше его фарисей некий, да обедует у него: вшед же возлеже.</p>
<p>Фарисей же видев дивися, яко не прежде крестися прежде обеда.</p>
<p>Рече же Господь к нему: <J>ныне вы, фарисее, внешняя сткляницы и блюда очищаете, внутреннее же ваше полно грабления есть и лукавства.</J></p>
<p><J>Безумнии, не иже ли сотвори внешнее, и внутреннее сотворил есть?</J></p>
<p><J>Обаче от сущих дадите милостыню: и се, вся чиста вам будут.</J></p>
<p><J>Но горе вам фарисеом, яко одесятствуете от мятвы и пигана и всякаго зелия, и мимоходите суд и любовь Божию: сия подобаше сотворити, и онех не оставляти.</J></p>
<p><J>Горе вам фарисеом, яко любите председания на сонмищих и целования на торжищих.</J></p>
<p><J>Горе вам, книжницы и фарисее, лицемери, яко есте яко гроби неведоми, и человецы ходящии верху не ведят.</J></p>
<p>Отвещав же некий от законник рече ему: Учителю, сия глаголя и нам досаждаеши.</p>
<p>Он же рече: <J>и вам законником горе, яко накладаете на человеки бремена не удобь носима, и сами единем перстом вашим не прикасаетеся бременем.</J></p>
<p><J>Горе вам, яко зиждете гробы пророк, отцы же ваши избиша их:</J></p>
<p><J>убо свидетелствуете и соблаговолите делом отец ваших: яко тии убо избиша их, вы же зиждете их гробы.</J></p>
<p><J>Сего ради и премудрость Божия рече: послю в них пророки и апостолы, и от них убиют и изженут:</J></p>
<p><J>да взыщется кровь всех пророк, проливаемая от сложения мира, от рода сего,</J></p>
<p><J>от крове авеля даже до крове захарии, погибшаго между олтарем и храмом: ей, глаголю вам, взыщется от рода сего.</J></p>
<p><J>Горе вам законником, яко взясте ключь разумения: сами не внидосте, и входящым возбранисте.</J></p>
<p>глаголющу же ему сия к ним, начаша книжницы и фарисее бедне гневатися нань и престати его о мнозе,</p>
<p>лающе его, ищуще уловити нечто от уст его, да нань возглаголют.</p>
<h4>12</h4>
<p>О нихже собравшымся тмам народа, яко попирати друг друга, начат глаголати учеником своим первее: <J>внемлите себе от кваса фарисейска, еже есть лицемерие.</J></p>
<p><J>Ничтоже бо покровено есть, еже не открыется, и тайно, еже не уразумеется:</J></p>
<p><J>зане, елика во тме ресте, во свете услышатся: и еже ко уху глаголасте во храмех, проповестся на кровех.</J></p>
<p><J>глаголю же вам другом своим: не убойтеся от убивающих тело и потом не могущих лишше что сотворити:</J></p>
<p><J>сказую же вам, кого убойтеся: убойтеся имущаго власть по убиении воврещи в дебрь огненную: ей, глаголю вам, того убойтеся.</J></p>
<p><J>Не пять ли птиц ценится пенязема двема? и ни едина от них несть забвена пред Богом.</J></p>
<p><J>Но и власи главы вашея вси изочтени суть. Не убойтеся убо: мнозех птиц унши есте вы.</J></p>
<p><J>глаголю же вам: всяк, иже аще исповесть мя пред человеки, и Сын Человеческий исповесть его пред ангелы Божиими:</J></p>
<p><J>а отвергийся мене пред человеки отвержен будет пред ангелы Божиими.</J></p>
<p><J>И всяк иже речет слово на Сына Человеческаго, оставится ему: а на святаго Духа хулившему не оставится.</J></p>
<p><J>Егда же приведут вы на соборища и власти и владычества, не пецытеся, како или что отвещаете, или что речете:</J></p>
<p><J>святый бо Дух научит вы в той час, яже подобает рещи.</J></p>
<p>Рече же ему некий от народа: Учителю, рцы брату моему разделити со мною достояние.</p>
<p>Он же рече ему: <J>человече, кто мя постави судию или делителя над вами?</J></p>
<p>Рече же к ним: <J>блюдите и хранитеся от лихоимства: яко не от избытка кому живот его есть от имения его.</J></p>
<p>Рече же притчу к ним, глаголя: <J>человеку некоему богату угобзися нива:</J></p>
<p><J>и мысляше в себе, глаголя: что сотворю, яко не имам где собрати плодов моих?</J></p>
<p><J>И рече: се сотворю: разорю житницы моя, и болшыя созижду, и соберу ту вся жита моя и благая моя:</J></p>
<p><J>и реку души моей: душе, имаши многа блага, лежаща на лета многа: почивай, яждь, пий, веселися.</J></p>
<p><J>Рече же ему Бог: безумне, в сию нощь душу твою истяжут от тебе: а яже уготовал еси, кому будут?</J></p>
<p><J>Тако собираяй себе, а не в Бога богатея.</J></p>
<p>Рече же ко учеником своим: <J>сего ради глаголю вам: не пецытеся душею вашею, что ясте: ни телом, во что облечетеся:</J></p>
<p><J>душа болши есть пищи, и тело одежды.</J></p>
<p><J>Смотрите вран, яко не сеют, ни жнут: имже несть сокровища, ни житницы, и Бог питает их: кольми паче вы есте лучши птиц?</J></p>
<p><J>Кто же от вас пекийся может приложити возрасту своему лакоть един?</J></p>
<p><J>Аще убо ни мала чесо можете, что о прочих печетеся?</J></p>
<p><J>Смотрите крины, како растут: не труждаются, ни прядут: глаголю же вам, яко ни соломон во всей славе своей облечеся, яко един от сих.</J></p>
<p><J>Аще же траву, на селе днесь сущу и утре в пещь вмещему, Бог тако одевает: кольми паче вас, маловери?</J></p>
<p><J>И вы не ищите, что ясте, или что пиете: и не возноситеся:</J></p>
<p><J>всех бо сих языцы мира сего ищут: ваш же Отец весть, яко требуете сих:</J></p>
<p><J>обаче ищите Царствия Божия, и сия вся приложатся вам.</J></p>
<p><J>Не бойся, малое стадо: яко благоизволи Отец ваш дати вам Царство.</J></p>
<p><J>Продадите имения ваша и дадите милостыню. Сотворите себе влагалища неветшающа, сокровище неоскудеемо на небесех, идеже тать не приближается, ни моль растлевает.</J></p>
<p><J>Идеже бо сокровище ваше, ту и сердце ваше будет.</J></p>
<p><J>Да будут чресла ваша препоясана, и светилницы горящии:</J></p>
<p><J>и вы подобни человеком чающым господа своего, когда возвратится от брака, да пришедшу и толкнувшу, абие отверзут ему.</J></p>
<p><J>Блажени раби тии, ихже пришед господь обрящет бдящих: аминь глаголю вам, яко препояшется и посадит их, и минув послужит им.</J></p>
<p><J>И аще приидет во вторую стражу, и в третию стражу приидет, и обрящет (их) тако, блажени суть раби тии.</J></p>
<p><J>Се же ведите, яко аще бы ведал господин храмины, в кий час тать приидет, бдел убо бы, и не бы дал подкопати дому своего:</J></p>
<p><J>и вы убо будите готови: яко, в оньже час не мните, Сын Человеческий приидет.</J></p>
<p>Рече же ему петр: Господи, к нам ли притчу сию глаголеши, или ко всем?</p>
<p>Рече же Господь: <J>кто убо есть верный строитель и мудрый, егоже поставит господь над челядию своею, даяти во время житомерие?</J></p>
<p><J>Блажен раб той, егоже пришед господь его обрящет творяща тако:</J></p>
<p><J>воистинну глаголю вам, яко над всем имением своим поставит его.</J></p>
<p><J>Аще же речет раб той в сердцы своем: коснит господин мой приити: и начнет бити рабы и рабыни, ясти же и пити и упиватися:</J></p>
<p><J>приидет господин раба того в день, в оньже не чает, и в час, в оньже не весть: и растешет его, и часть его с неверными положит.</J></p>
<p><J>Той же раб ведевый волю господина своего, и не уготовав, ни сотворив по воли его, биен будет много:</J></p>
<p><J>неведевый же, сотворив же достойная ранам, биен будет мало. Всякому же, емуже дано будет много, много взыщется от него: и емуже предаша множайше, множайше просят от него.</J></p>
<p><J>Огня приидох воврещи на землю, и что хощу, аще уже возгореся?</J></p>
<p><J>Крещением же имам креститися, и како удержуся, дондеже скончаются?</J></p>
<p><J>Мните ли, яко мир приидох дати на землю? ни, глаголю вам, но разделение:</J></p>
<p><J>будут бо отселе пять во единем дому разделени, трие на два, и два на три:</J></p>
<p><J>разделится отец на сына, и сын на отца: мати на дщерь, и дщи на матерь: свекры на невесту свою, и невеста на свекровь свою.</J></p>
<p><J>глаголаше же и народом: егда узрите облак восходящь от запада, абие глаголете: туча грядет: и бывает тако:</J></p>
<p><J>и егда юг веющь, глаголете: зной будет: и бывает.</J></p>
<p><J>Лицемери, лице небу и земли весте искушати: времене же сего како не искушаете?</J></p>
<p><J>Что же и о себе не судите праведное?</J></p>
<p><J>Егда бо грядеши с соперником твоим ко князю, на пути даждь делание избыти от него: да не како привлечет тебе к судии, и судия тя предаст слузе, и слуга всадит тя в темницу:</J></p>
<p><J>глаголю тебе: не изыдеши оттуду, дондеже и последнюю медницу воздаси.</J></p>
<h4>13</h4>
<p>Приидоша же нецыи в то время, поведающе ему о галилеех, ихже кровь пилат смеси с жертвами их.</p>
<p>И отвещав Иисус рече им: <J>мните ли, яко галилеане сии грешнейши паче всех галилеан бяху, яко тако пострадаша?</J></p>
<p><J>Ни, глаголю вам: но аще не покаетеся, вси такожде погибнете.</J></p>
<p><J>Или они осмьнадесяте, на нихже паде столп силоамский и поби их, мните ли, яко тии должнейши бяху паче всех живущих во Иерусалиме?</J></p>
<p><J>Ни, глаголю вам: но аще не покаетеся, вси такожде погибнете.</J></p>
<p>глаголаше же сию притчу: <J>смоковницу имяше некий в винограде своем всаждену: и прииде ищя плода на ней, и не обрете:</J></p>
<p><J>рече же к винареви: се, третие лето, отнелиже прихожду ищя плода на смоковнице сей, и не обретаю: посецы ю (убо), вскую и землю упражняет?</J></p>
<p><J>Он же отвещав рече ему: господи, остави ю и се лето, дондеже окопаю окрест ея и осыплю гноем:</J></p>
<p><J>и аще убо сотворит плод: аще ли же ни, во грядущее посечеши ю.</J></p>
<p>Бяше же учя на единем от сонмищ в субботу:</p>
<p>и се, жена бе имущи дух недужен лет осмьнадесять, и бе сляка и не могущи восклонитися отнюд.</p>
<p>Видев же ю Иисус, пригласи и рече ей: <J>жено, отпущена еси от недуга твоего.</J></p>
<p>И возложи на ню руце: и абие простреся и славляше Бога.</p>
<p>Отвещав же старейшина собору, негодуя, зане в субботу изцели (ю) Иисус, глаголаше народу: шесть дний есть, в няже достоит делати: в тыя убо приходяще целитеся, а не в день субботный.</p>
<p>Отвеща (же) убо ему Господь и рече: <J>лицемере, кождо вас в субботу не отрешает ли своего вола или осла от яслий, и вед напаяет?</J></p>
<p><J>сию же дщерь авраамлю сущу, юже связа сатана, се, осмоенадесяте лето, не достояше ли разрешитися ей от юзы сея в день субботный?</J></p>
<p>И сия ему глаголющу, стыдяхуся вси противляющиися ему: и вси людие радовахуся о всех славных бывающих от него.</p>
<p>Глаголаше же: <J>кому подобно есть Царствие Божие? и кому уподоблю е?</J></p>
<p><J>подобно есть зерну горушну, еже приемь человек вверже в вертоград свой: и возрасте, и бысть древо велие, и птицы небесныя вселишася в ветвие его.</J></p>
<p>Паки рече: <J>кому уподоблю Царствие Божие?</J></p>
<p><J>подобно есть квасу, егоже приемши жена, скры в сатех триех муки, дондеже вскисе все.</J></p>
<p>И прохождаше сквозе грады и веси, учя и шествие творя во Иерусалим.</p>
<p>Рече же некий ему: Господи, аще мало есть спасающихся? Он же рече к ним:</p>
<p><J>подвизайтеся внити сквозе тесная врата: яко мнози, глаголю вам, взыщут внити, и не возмогут.</J></p>
<p><J>Отнележе востанет дому владыка и затворит двери, и начнете вне стояти и ударяти в двери, глаголюще: Господи, Господи, отверзи нам. И отвещав речет вам: не вем вас, откуду есте.</J></p>
<p><J>Тогда начнете глаголати: ядохом пред тобою и пихом, и на распутиих наших учил еси.</J></p>
<p><J>И речет: глаголю вам, не вем вас, откуду есте: отступите от мене, вси делателие неправды.</J></p>
<p><J>Ту будет плачь и скрежет зубом, егда узрите авраама и исаака и иакова и вся пророки во Царствии Божии, вас же изгонимых вон.</J></p>
<p><J>И приидут от восток и запад и севера и юга, и возлягут в Царствии Божии.</J></p>
<p><J>И се, суть последнии, иже будут перви, и суть первии, иже будут последни.</J></p>
<p>В той день приступиша нецыи от фарисей, глаголюще ему: изыди и иди отсюду, яко ирод хощет тя убити.</p>
<p>И рече им: <J>шедше рцыте лису тому: се, изгоню бесы и изцеления творю днесь и утре, и в третий скончаюся:</J></p>
<p><J>обаче подобает ми днесь и утре и в ближний ити: яко невозможно есть пророку погибнути кроме Иерусалима.</J></p>
<p><J>Иерусалиме, Иерусалиме, избивый пророки и камением побивая посланныя к тебе, колькраты восхотех собрати чада твоя, якоже кокош гнездо свое под криле, и не восхотесте?</J></p>
<p><J>Се оставляется вам дом ваш пуст. глаголю же вам, яко не имате мене видети, дондеже приидет, егда речете: благословен грядый во имя Господне.</J></p>
<h4>14</h4>
<p>И бысть егда внити ему в дом некоего князя фарисейска в субботу хлеб ясти, и тии бяху назирающе его:</p>
<p>и се, человек некий, имый водный труд, бе пред ним.</p>
<p>И отвещав Иисус рече к законником и фарисеом, глаголя: <J>аще достоит в субботу целити?</J></p>
<p>Они же умолчаша. И приемь изцели его, и отпусти.</p>
<p>И отвещав к ним рече: <J>котораго от вас осел или вол в студенец впадет, и не абие ли исторгнет его в день субботный?</J></p>
<p>И не возмогоша отвещати ему к сим.</p>
<p>глаголаше же к званным притчу, обдержя, како председания избираху, глаголя к ним:</p>
<p><J>егда зван будеши ким на брак, не сяди на преднем месте: еда кто честнее тебе будет званных,</J></p>
<p><J>и пришед иже тебе звавый и онаго, речет ти: даждь сему место: и тогда начнеши со студом последнее место держати.</J></p>
<p><J>Но егда зван будеши, шед сяди на последнем месте, да егда приидет звавый тя, речет ти: друже, посяди выше: тогда будет ти слава пред званными с тобою:</J></p>
<p><J>яко всяк возносяйся смирится, и смиряяйся вознесется.</J></p>
<p>глаголаше же и ко звавшему его: <J>егда сотвориши обед или вечерю, не зови другов твоих, ни братии твоея, ни сродник твоих, ни сосед богатых: еда когда и тии тя такожде воззовут, и будет ти воздаяние.</J></p>
<p><J>Но егда твориши пир, зови нищыя, маломощныя, хромыя, слепыя:</J></p>
<p><J>и блажен будеши, яко не имут ти что воздати: воздаст же ти ся в воскрешение праведных.</J></p>
<p>Слышав же некий от возлежащих с ним сия, рече ему: блажен, иже снесть обед в Царствии Божии.</p>
<p>Он же рече ему: <J>человек некий сотвори вечерю велию и зва многи:</J></p>
<p><J>и посла раба своего в год вечери рещи званным: грядите, яко уже готова суть вся.</J></p>
<p><J>И начаша вкупе отрицатися вси. Первый рече ему: село купих и имам нужду изыти и видети е: молютися, имей мя отречена.</J></p>
<p><J>И другий рече: супруг волов купих пять и гряду искусити их: молю тя, имей мя отречена.</J></p>
<p><J>И другий рече: жену поях и сего ради не могу приити.</J></p>
<p><J>И пришед раб той поведа господину своему сия. Тогда разгневався дому владыка, рече рабу своему: изыди скоро на распутия и стогны града, и нищыя и бедныя и слепыя и хромыя введи семо.</J></p>
<p><J>И рече раб: господи, бысть якоже повелел еси, и еще место есть.</J></p>
<p><J>И рече господин к рабу: изыди на пути и халуги, и убеди внити, да наполнится дом мой:</J></p>
<p><J>глаголю бо вам, яко ни един мужей тех званных вкусит моея вечери: мнози бо суть звани, мало же избранных.</J></p>
<p>Идяху же с ним народи мнози: и обращься рече к ним:</p>
<p><J>аще кто грядет ко мне, и не возненавидит отца своего и матерь, и жену и чад, и братию и сестр, еще же и душу свою, не может мой быти ученик:</J></p>
<p><J>и иже не носит креста своего и вслед мене грядет, не может мой быти ученик.</J></p>
<p><J>Кто бо от вас, хотяй столп создати, не прежде ли сед разчтет имение, аще имать, еже есть на совершение?</J></p>
<p><J>да не, когда положит основание и не возможет совершити, вси видящии начнут ругатися ему,</J></p>
<p><J>глаголюще, яко сей человек начат здати и не може совершити?</J></p>
<p><J>Или кий царь идый ко иному царю снитися с ним на брань, не сед ли прежде совещавает, аще силен есть срести с десятию тысящ грядущаго со двемадесятма тысящама нань?</J></p>
<p><J>аще ли же ни, еще далече ему сущу, моление послав молится о смирении.</J></p>
<p><J>Тако убо всяк от вас, иже не отречется всего своего имения, не может быти мой ученик.</J></p>
<p><J>Добро есть соль: аще же соль обуяет, чим осолится?</J></p>
<p><J>ни в землю, ни в гной потребна есть: вон изсыплют ю. Имеяй ушы слышати, да слышит.</J></p>
<h4>15</h4>
<p>Бяху же приближающеся к нему вси мытарие и грешницы, послушати его.</p>
<p>И роптаху фарисее и книжницы, глаголюще, яко сей грешники приемлет и с ними яст.</p>
<p>Рече же к ним притчу сию, глаголя:</p>
<p><J>кий человек от вас имый сто овец, и погубль едину от них, не оставит ли девятидесяти и девяти в пустыни и идет вслед погибшия, дондеже обрящет ю?</J></p>
<p><J>и обрет возлагает на раме свои радуяся:</J></p>
<p><J>и пришед в дом, созывает други и соседы, глаголя им: радуйтеся со мною, яко обретох овцу мою погибшую.</J></p>
<p><J>глаголю вам, яко тако радость будет на небеси о единем грешнице кающемся, нежели о девятидесятих и девяти праведник, иже не требуют покаяния.</J></p>
<p><J>Или кая жена имущи десять драхм, аще погубит драхму едину, не вжигает ли светилника, и пометет храмину, и ищет прилежно, дондеже обрящет?</J></p>
<p><J>и обретши созывает другини и соседы, глаголющи: радуйтеся со мною, яко обретох драхму погибшую.</J></p>
<p><J>Тако, глаголю вам, радость бывает пред ангелы Божиими о единем грешнице кающемся.</J></p>
<p>Рече же: <J>человек некий име два сына:</J></p>
<p><J>и рече юнейший ею отцу: отче, даждь ми достойную часть имения. И раздели има имение.</J></p>
<p><J>И не по мнозех днех собрав все мний сын, отиде на страну далече, и ту расточи имение свое, живый блудно.</J></p>
<p><J>Изжившу же ему все, бысть глад крепок на стране той, и той начат лишатися:</J></p>
<p><J>и шед прилепися единому от житель тоя страны: и посла его на села своя пасти свиния:</J></p>
<p><J>и желаше насытити чрево свое от рожец, яже ядяху свиния: и никтоже даяше ему.</J></p>
<p><J>В себе же пришед, рече: колико наемником отца моего избывают хлебы, аз же гладом гиблю?</J></p>
<p><J>востав иду ко отцу моему, и реку ему: отче, согреших на небо и пред тобою,</J></p>
<p><J>и уже несмь достоин нарещися сын твой: сотвори мя яко единаго от наемник твоих.</J></p>
<p><J>И востав иде ко отцу своему. Еще же ему далече сущу, узре его отец его, и мил ему бысть, и тек нападе на выю его, и облобыза его.</J></p>
<p><J>Рече же ему сын: отче, согреших на небо и пред тобою, и уже несмь достоин нарещися сын твой.</J></p>
<p><J>Рече же отец к рабом своим: изнесите одежду первую и облецыте его, и дадите перстень на руку его и сапоги на нозе:</J></p>
<p><J>и приведше телец упитанный заколите, и ядше веселимся:</J></p>
<p><J>яко сын мой сей мертв бе, и оживе: и изгибл бе, и обретеся. И начаша веселитися.</J></p>
<p><J>Бе же сын его старей на селе: и яко грядый приближися к дому, слыша пение и лики:</J></p>
<p><J>и призвав единаго от отрок, вопрошаше: что (убо) сия суть?</J></p>
<p><J>Он же рече ему, яко брат твой прииде: и закла отец твой телца упитанна, яко здрава его прият.</J></p>
<p><J>Разгневася же, и не хотяше внити. Отец же его изшед моляше его.</J></p>
<p><J>Он же отвещав рече отцу: се, толико лет работаю тебе и николиже заповеди твоя преступих, и мне николиже дал еси козляте, да со други своими возвеселился бых:</J></p>
<p><J>егда же сын твой сей, изядый твое имение с любодейцами, прииде, заклал еси ему телца питомаго.</J></p>
<p><J>Он же рече ему: чадо, ты всегда со мною еси, и вся моя твоя суть:</J></p>
<p><J>возвеселитижеся и возрадовати подобаше, яко брат твой сей мертв бе, и оживе: и изгибл бе, и обретеся.</J></p>
<h4>16</h4>
<p>глаголаше же ко учеником своим: <J>человек некий бе богат, иже имяше приставника: и той оклеветан бысть к нему, яко расточает имения его:</J></p>
<p><J>и пригласив его рече ему: что се слышу о тебе? воздаждь ответ о приставлении домовнем: не возможеши бо ктому дому строити.</J></p>
<p><J>Рече же в себе приставник дому: что сотворю, яко господь мой отемлет строение дому от мене? копати не могу, просити стыжуся:</J></p>
<p><J>разумех, что сотворю, да егда отставлен буду от строения дому, приимут мя в домы своя.</J></p>
<p><J>И призвав единаго когождо от должник господина своего, глаголаше первому: колицем должен еси господину моему?</J></p>
<p><J>Он же рече: сто мер масла. И рече ему: приими писание твое, и сед скоро напиши пятьдесят.</J></p>
<p><J>Потом же рече другому: ты же колицем должен еси? Он же рече: сто мер пшеницы. И глагола ему: приими писание твое, и напиши осмьдесят.</J></p>
<p><J>И похвали господь дому строителя неправеднаго, яко мудре сотвори: яко сынове века сего мудрейши паче сынов света в роде своем суть.</J></p>
<p><J>И аз вам глаголю: сотворите себе други от мамоны неправды, да, егда оскудеете, приимут вы в вечныя кровы.</J></p>
<p><J>Верный в мале, и во мнозе верен есть: и неправедный в мале, и во мнозе неправеден есть.</J></p>
<p><J>Аще убо в неправеднем имении верни не бысте, во истиннем кто вам веру имет?</J></p>
<p><J>И аще в чужем верни не бысте, ваше кто вам даст?</J></p>
<p><J>Ни кий же раб может двема господинома работати: ибо или единаго возненавидит, а другаго возлюбит: или единаго держится, о друзем же нерадети начнет: не можете Богу работати и мамоне.</J></p>
<p>Слышаху же сия вся и фарисее, сребролюбцы суще, ругахуся ему.</p>
<p>И рече им: <J>вы есте оправдающе себе пред человеки, Бог же весть сердца ваша: яко, еже есть в человецех высоко, мерзость есть пред Богом.</J></p>
<p><J>Закон и пророцы до иоанна: оттоле Царствие Божие благовествуется, и всяк в не нудится.</J></p>
<p><J>Удобее же есть небу и земли прейти, неже от закона единей черте погибнути.</J></p>
<p><J>Всяк пущаяй жену свою и приводя ину прелюбы деет: и женяйся пущеною от мужа прелюбы творит.</J></p>
<p><J>Человек же некий бе богат, и облачашеся в порфиру и виссон, веселяся на вся дни светло.</J></p>
<p><J>Нищь же бе некто, именем лазарь, иже лежаше пред враты его гноен</J></p>
<p><J>и желаше насытитися от крупиц падающих от трапезы богатаго: но и пси приходяще облизаху гной его.</J></p>
<p><J>Бысть же умрети нищему и несену быти ангелы на лоно авраамле: умре же и богатый, и погребоша его:</J></p>
<p><J>и во аде возвед очи свои, сый в муках, узре авраама издалеча, и лазаря на лоне его:</J></p>
<p><J>и той возглашь рече: отче аврааме, помилуй мя и посли лазаря, да омочит конец перста своего в воде и устудит язык мой, яко стражду во пламени сем.</J></p>
<p><J>Рече же авраам: чадо, помяни, яко восприял еси благая твоя в животе твоем, и лазарь такожде злая: ныне же зде утешается, ты же страждеши:</J></p>
<p><J>и над всеми сими между нами и вами пропасть велика утвердися, яко да хотящии прейти отсюду к вам не возмогут, ни иже оттуду, к нам преходят.</J></p>
<p><J>Рече же: молю тя убо, отче, да послеши его в дом отца моего:</J></p>
<p><J>имам бо пять братий: яко да засвидетелствует им, да не и тии приидут на место сие мучения.</J></p>
<p><J>Глагола ему авраам: имут моисеа и пророки: да послушают их.</J></p>
<p><J>Он же рече: ни, отче аврааме: но аще кто от мертвых идет к ним, покаются.</J></p>
<p><J>Рече же ему: аще моисеа и пророков не послушают, и аще кто от мертвых воскреснет, не имут веры.</J></p>
<h4>17</h4>
<p><J>Рече же ко учеником своим: не возможно есть не приити соблазном, горе же, егоже ради приходят:</J></p>
<p><J>унее ему было бы, аще жернов оселский облежал бы о выи его, и ввержен в море, неже да соблазнит от малых сих единаго.</J></p>
<p><J>Внемлите себе. Аще согрешит к тебе брат твой, запрети ему: и аще покается, остави ему:</J></p>
<p><J>и аще седмищи на день согрешит к тебе и седмищи на день обратится, глаголя: каюся: остави ему.</J></p>
<p>И рекоша апостоли Господеви: приложи нам веру.</p>
<p>Рече же Господь: <J>аще бысте имели веру яко зерно горушно, глаголали бысте убо ягодичине сей: восторгнися и всадися в море: и послушала бы вас.</J></p>
<p><J>Который же от вас раба имея орюща или пасуща, иже пришедшу ему с села речет: абие минув возлязи?</J></p>
<p><J>Но не речет ли ему: уготовай, что вечеряю, и препоясався служи ми, дондеже ям и пию: и потом яси и пиеши ты?</J></p>
<p><J>Еда имать хвалу рабу тому, яко сотвори повеленная? не мню.</J></p>
<p><J>Тако и вы, егда сотворите вся повеленная вам, глаголите, яко раби неключими есмы: яко, еже должни бехом сотворити, сотворихом.</J></p>
<p>И бысть идущу ему во Иерусалим, и той прохождаше между самариею и галилеею.</p>
<p>Входящу же ему в некую весь, сретоша его десять прокаженных мужей, иже сташа издалеча:</p>
<p>и тии вознесоша глас, глаголюще: Иисусе наставниче, помилуй ны.</p>
<p>И видев рече им: <J>шедше покажитеся священником.</J> И бысть идущым им, очистишася.</p>
<p>Един же от них, видев, яко изцеле, возвратися, со гласом велиим славя Бога,</p>
<p>и паде ниц при ногу его, хвалу ему воздая: и той бе самарянин.</p>
<p>Отвещав же Иисус рече: <J>не десять ли очистишася? да девять где?</J></p>
<p><J>како не обретошася возвращшеся дати славу Богу, токмо иноплеменник сей?</J></p>
<p>И рече ему: <J>востав иди: вера твоя спасе тя.</J></p>
<p>Вопрошен же быв от фарисей, когда приидет Царствие Божие, отвещав им рече: <J>не приидет Царствие Божие с соблюдением:</J></p>
<p><J>ниже рекут: се зде, или: онде. Се бо, Царствие Божие внутрь вас есть.</J></p>
<p>Рече же ко учеником (своим): <J>приидут дние, егда вожделеете единаго дне Сына Человеческаго видети, и не узрите:</J></p>
<p><J>и рекут вам: се зде, или: се, онде: не изыдите, ни пожените:</J></p>
<p><J>яко бо молния блистающися от поднебесныя на поднебесней светится: тако будет Сын Человеческий в день свой.</J></p>
<p><J>Прежде же подобает ему много пострадати и искушену быти от рода сего.</J></p>
<p><J>И якоже бысть во дни ноевы, тако будет и во дни Сына Человеческа:</J></p>
<p><J>ядяху, пияху, женяхуся, посягаху, до негоже дне вниде ное в ковчег: и прииде потоп и погуби вся.</J></p>
<p><J>Такожде и якоже бысть во дни лотовы: ядяху, пияху, куповаху, продаяху, саждаху, здаху:</J></p>
<p><J>в оньже день изыде лот от содомлян, одожди камык горящь и огнь с небесе и погуби вся:</J></p>
<p><J>по тому же будет и в день, в оньже Сын Человеческий явится.</J></p>
<p><J>В той день, иже будет на крове, и сосуди его в дому, да не слазит взяти их: и иже на селе, такожде да не возвратится вспять:</J></p>
<p><J>поминайте жену лотову.</J></p>
<p><J>Иже аще взыщет душу свою спасти, погубит ю: и иже аще погубит ю, живит ю.</J></p>
<p><J>глаголю вам: в ту нощь будета два на одре единем: един поемлется, а другий оставляется:</J></p>
<p><J>будете две вкупе мелюще: едина поемлется, а другая оставляется.</J></p>
<p>Два будета на селе: един поемлется, а другий оставляется.</p>
<p>И отвещавше глаголаша ему: где, Господи? Он же рече им: <J>идеже тело, тамо соберутся и орли.</J></p>
<h4>18</h4>
<p>глаголаше же и притчу к ним, како подобает всегда молитися и не стужати (си),</p>
<p>глаголя: <J>судия бе некий в некоем граде, Бога не бояся и человек не срамляяся.</J></p>
<p><J>Вдова же некая бе во граде том: и прихождаше к нему, глаголющи: отмсти мене от соперника моего.</J></p>
<p><J>И не хотяше на долзе времени. Последи же рече в себе: аще и Бога не боюся, и человек не срамляюся:</J></p>
<p><J>но зане творит ми труды вдовица сия, отмщу ея: да не до конца приходящи застоит мене.</J></p>
<p>Рече же Господь: <J>слышите, что судия неправды глаголет?</J></p>
<p><J>Бог же не имать ли сотворити отмщение избранных своих, вопиющих к нему день и нощь, и долготерпя о них?</J></p>
<p><J>глаголю вам, яко сотворит отмщение их вскоре: обаче Сын Человеческий пришед убо обрящет ли (си) веру на земли?</J></p>
<p>Рече же и ко другим уповающым собою, яко суть праведницы, и уничижающым прочих, притчу сию:</p>
<p><J>человека два внидоста в церковь помолитися: един фарисей, а другий мытарь.</J></p>
<p><J>Фарисей же став, сице в себе моляшеся: Боже, хвалу тебе воздаю, яко несмь якоже прочии человецы, хищницы, неправедницы, прелюбодее, или якоже сей мытарь:</J></p>
<p><J>пощуся двакраты в субботу, десятину даю всего елико притяжу.</J></p>
<p><J>Мытарь же издалеча стоя, не хотяше ни очию возвести на небо: но бияше перси своя, глаголя: Боже, милостив буди мне грешнику.</J></p>
<p><J>глаголю вам, яко сниде сей оправдан в дом свой паче онаго: яко всяк возносяйся смирится, смиряяй же себе вознесется.</J></p>
<p>Приношаху же к нему и младенцы, да их коснется: видевше же ученицы запретиша им.</p>
<p>Иисус же призвав их, глагола: <J>оставите детей приходити ко мне и не браните им: таковых бо есть Царствие Божие:</J></p>
<p><J>аминь бо глаголю вам: иже аще не приимет Царствия Божия яко отроча, не имать внити в не.</J></p>
<p>И вопроси его некий князь, глаголя: Учителю благий, что сотворив, живот вечный наследствую?</p>
<p>Рече же ему Иисус: <J>что мя глаголеши блага? никтоже благ, токмо един Бог:</J></p>
<p><J>заповеди веси: не прелюбы твори, не убий, не укради, не лжесвидетелствуй, чти отца твоего и матерь твою.</J></p>
<p>Он же рече: вся сия сохраних от юности моея.</p>
<p>Слышав же сия Иисус рече ему: <J>еще единаго не докончал еси: вся, елика имаши, продаждь и раздай нищым: и имети имаши сокровище на небеси: и гряди вслед мене.</J></p>
<p>Он же слышав сие, прискорбен бысть: бе бо богат зело.</p>
<p>Видев же его Иисус прискорбна бывша, рече: <J>како не удобь имущии богатство в Царствие Божие внидут:</J></p>
<p><J>удобее бо есть вельбуду сквозе иглине ушы проити, неже богату в Царствие Божие внити.</J></p>
<p>Реша же слышавшии: то кто может спасен быти?</p>
<p>Он же рече: <J>невозможная у человек возможна суть у Бога.</J></p>
<p>Рече же петр: се, мы оставихом вся и по тебе идохом.</p>
<p>Он же рече им: <J>аминь глаголю вам, яко никтоже есть, иже оставит дом, или родители, или братию, или сестры, или жену, или чада, Царствия ради Божия,</J></p>
<p><J>иже не приимет множицею во время сие, и в век грядущий живот вечный.</J></p>
<p>Поемь же обанадесяте ученики своя, рече к ним: <J>се, восходим во Иерусалим, и скончаются вся писанная пророки о Сыне Человечесте:</J></p>
<p><J>предадят бо его языком и поругаются ему, и укорят его и оплюют его,</J></p>
<p><J>и бивше убиют его: и в третий день воскреснет.</J></p>
<p>И тии ничесоже от сих разумеша: и бе глаголгол сей сокровен от них, и не разумеваху глаголголемых.</p>
<p>Бысть же егда приближишася во иерихон, слепец некий седяше при пути прося:</p>
<p>слышав же народ мимоходящь, вопрошаше: что убо есть се?</p>
<p>Поведаша же ему, яко Иисус назарянин мимоходит.</p>
<p>И возопи, глаголя: Иисусе Сыне давидов, помилуй мя.</p>
<p>И предидущии прещаху ему, да умолчит: он же паче множае вопияше: Сыне давидов, помилуй мя.</p>
<p>Став же Иисус повеле привести его к себе. Приближшуся же ему к нему, вопроси его,</p>
<p>глаголя: <J>что хощеши, да ти сотворю?</J> Он же рече: Господи, да прозрю.</p>
<p>Иисус же рече ему: <J>прозри: вера твоя спасе тя.</J></p>
<p>И абие прозре, и вслед его идяше, славя Бога. И вси людие видевше воздаша хвалу Богови.</p>
<h4>19</h4>
<p>И вшед прохождаше иерихон.</p>
<p>И се, муж нарицаемый закхей, и сей бе старей мытарем, и той бе богат:</p>
<p>и искаше видети Иисуса, кто есть, и не можаше от народа, яко возрастом мал бе:</p>
<p>и предитек, возлезе на ягодичину, да видит, яко хотяше мимо ея проити.</p>
<p>И яко прииде на место, воззрев Иисус виде его и рече к нему: <J>закхее, потщався слези: днесь бо в дому твоем подобает ми быти.</J></p>
<p>И потщався слезе и прият его радуяся.</p>
<p>И видевше вси роптаху, глаголюще, яко ко грешну мужу вниде витати.</p>
<p>Став же закхей рече ко Господу: се, пол имения моего, Господи, дам нищым: и аще кого чим обидех, возвращу четверицею.</p>
<p>Рече же к нему Иисус, яко <J>днесь спасение дому сему бысть, зане и сей сын авраамль есть:</J></p>
<p><J>прииде бо Сын Человечь взыскати и спасти погибшаго.</J></p>
<p>Слышащым же им сия, приложь рече притчу, зане близ ему быти Иерусалима, и мняху, яко абие Царство Божие хощет явитися.</p>
<p>Рече убо: <J>человек некий добра рода иде на страну далече прияти себе царство и возвратитися:</J></p>
<p><J>призвав же десять раб своих, даде им десять мнас и рече к ним: куплю дейте, дондеже прииду.</J></p>
<p><J>И граждане его ненавидяху его и послаша послы вслед его, глаголюще: не хощем сему, да царствует над нами.</J></p>
<p><J>И бысть егда возвратися приим царство, рече пригласити рабы тыя, имже даде сребро, да увесть, какову куплю суть сотворили.</J></p>
<p><J>Прииде же первый, глаголя: господи, мнас твоя придела десять мнас.</J></p>
<p><J>И рече ему: благо, рабе добрый: яко о мале верен был еси, буди область имея над десятию градов.</J></p>
<p><J>И прииде вторый, глаголя: господи, мнас твоя сотвори пять мнас.</J></p>
<p><J>Рече же и тому: и ты буди над пятию градов.</J></p>
<p><J>И другий прииде, глаголя: господи, се, мнас твоя, юже имех положену во убрусе:</J></p>
<p><J>бояхся бо тебе, яко человек яр еси, вземлеши, егоже не положил еси, и жнеши, егоже не сеял еси.</J></p>
<p><J>Глагола же ему: от уст твоих сужду ти, лукавый рабе: ведел еси, яко аз человек яр есмь, вземлю, егоже не положих, и жну, егоже не сеях:</J></p>
<p><J>и почто не вдал еси моего сребра купцем, и аз пришед с лихвою истязал бых е?</J></p>
<p><J>И предстоящым рече: возмите от него мнас и дадите имущему десять мнас.</J></p>
<p><J>И реша ему: господи, имать десять мнас.</J></p>
<p><J>Глаголю бо вам, яко всякому имущему дастся: а от неимущаго, и еже имать, отимется от него:</J></p>
<p><J>обаче враги моя оны, иже не восхотеша мене, да царь бых был над ними, приведите семо и изсецыте предо мною.</J></p>
<p>И сия рек, идяше преди, восходя во Иерусалим.</p>
<p>И бысть яко приближися в вифсфагию и вифанию, к горе нарицаемей елеон, посла два ученик своих,</p>
<p>глаголя: <J>идита в прямную весь: (и) в нюже входяща обрящета жребя привязано, на неже никтоже николиже от человек вседе: отрешша е приведита:</J></p>
<p><J>и аще кто вы вопрошает: почто отрешаета? сице рцыта ему, яко Господь его требует.</J></p>
<p>Шедша же посланная обретоста, якоже рече има.</p>
<p>Отрешающема же има жребя, рекоша господие его к нима: что отрешаета жребя?</p>
<p>Она же рекоста, яко Господь его требует.</p>
<p>И приведоста е ко Иисусови: и возвергше ризы своя на жребя, всадиша Иисуса.</p>
<p>Идущу же ему, постилаху ризы своя по пути.</p>
<p>Приближающужеся ему уже (абие) к низхождению горе елеонстей, начаша все множество ученик радующеся хвалити Бога гласом велиим о всех силах, яже видеша,</p>
<p>глаголюще: благословен грядый Царь во имя Господне: мир на небеси и слава в вышних.</p>
<p>И нецыи фарисее от народа реша к нему: Учителю, запрети учеником твоим.</p>
<p>И отвещав рече им: <J>глаголю вам, яко, аще сии умолчат, камение возопиет.</J></p>
<p>И яко приближися, видев град, плакася о нем,</p>
<p>глаголя: <J>яко аще бы разумел и ты, в день сей твой, еже к смирению твоему: ныне же скрыся от очию твоею:</J></p>
<p><J>яко приидут дние на тя, и обложат врази твои острог о тебе, и обыдут тя, и оымут тя отвсюду,</J></p>
<p><J>и разбиют тя и чада твоя в тебе, и не оставят камень на камени в тебе: понеже не разумел еси времене посещения твоего.</J></p>
<p>И вшед в церковь, начат изгонити продающыя в ней и купующыя,</p>
<p>глаголя им: <J>писано есть: дом мой дом молитвы есть: вы же сотвористе его пещеру разбойником.</J></p>
<p>И бе учя по вся дни в церкви. Архиерее же и книжницы искаху его погубити, и старейшины людем:</p>
<p>и не обретаху, что бы сотворили ему: людие бо вси держахуся его, послушающе его.</p>
<h4>20</h4>
<p>И бысть во един от дний онех, учащу ему люди в церкви и благовествующу, приидоша священницы и книжницы со старцы</p>
<p>и реша к нему, глаголюще: рцы нам, коею областию сия твориши, или кто есть давый тебе власть сию?</p>
<p>Отвещав же рече к ним: <J>вопрошу вы и аз единаго словесе, и рцыте ми:</J></p>
<p><J>крещение иоанново с небесе ли бе, или от человек?</J></p>
<p>Они же помышляху в себе, глаголюще, яко аще речем: с небесе, речет: почто убо не веровасте ему?</p>
<p>аще ли же речем: от человек, вси людие камением побиют ны: известно бо бе о иоанне, яко пророк бе.</p>
<p>И отвещаша: не вемы откуду.</p>
<p>Иисус же рече им: <J>ни аз глаголю вам, коею областию сия творю.</J></p>
<p>Начат же к людем глаголати притчу сию: <J>человек некий насади виноград, и вдаде его делателем, и отиде на лета многа:</J></p>
<p><J>и во время посла к делателем раба, да от плода винограда дадут ему: делатели же бивше его, послаша тща.</J></p>
<p><J>И приложи послати другаго раба: они же и того бивше и досадивше (ему), послаша тща.</J></p>
<p><J>И приложи послати третияго: они же и того уязвльше изгнаша.</J></p>
<p><J>Рече же господин винограда: что сотворю? послю сына моего возлюбленнаго, еда како, его видевше, усрамятся.</J></p>
<p><J>Видевше же его делателе, мышляху в себе, глаголюще: сей есть наследник: приидите, убием его, да наше будет достояние.</J></p>
<p><J>И изведше его вон из винограда, убиша. Что убо сотворит им господин винограда?</J></p>
<p><J>Приидет и погубит делатели сия и вдаст виноград инем.</J> Слышавше же рекоша: да не будет.</p>
<p>Он же воззрев на них, рече: <J>что убо писаное сие: камень, егоже небрегоша зиждущии, сей бысть во главу угла?</J></p>
<p><J>всяк падый на камени том, сокрушится: а на немже падет, стрыет его.</J></p>
<p>И взыскаша архиерее и книжницы возложити нань руце в той час и убояшася народа: разумеша бо, яко к ним притчу сию рече.</p>
<p>И наблюдше послаша лаятели, притворяющих себе праведники быти: да имут его в словеси, во еже предати его началству и области игемонове.</p>
<p>И вопросиша его, глаголюще: Учителю, вемы, яко право глаголеши и учиши, и не на лица зриши, но воистинну пути Божию учиши:</p>
<p>достоит ли нам кесареви дань даяти, или ни?</p>
<p>Разумев же их лукавство, рече к ним: <J>что мя искушаете?</J></p>
<p><J>покажите ми цату: чий имать образ и надписание?</J> Отвещавше же рекоша: кесарев.</p>
<p>Он же рече им: <J>воздадите убо, яже кесарева, кесареви, и яже Божия, Богови.</J></p>
<p>И не могоша зазрети глаголгола его пред людьми: и дивишася о ответе его и умолчаша.</p>
<p>Приступиша же нецыи от саддукей, глаголющии воскресению не быти, вопрошаху его,</p>
<p>глаголюще: Учителю, моисей написа нам: аще кому брат умрет имый жену, и той безчаден умрет, да брат его поймет жену и возставит семя брату своему:</p>
<p>седмь убо братий бе: и первый поят жену, умре безчаден:</p>
<p>и поят вторый жену, и той умре безчаден:</p>
<p>и третий поят ю: такожде же и вси седмь: и не оставиша чад и умроша:</p>
<p>послежде же всех умре и жена:</p>
<p>в воскресение убо, котораго их будет жена? седмь бо имеша ю жену.</p>
<p>И отвещав рече им Иисус: <J>сынове века сего женятся и посягают:</J></p>
<p><J>а сподобльшиися век он улучити и воскресение, еже от мертвых, ни женятся, ни посягают:</J></p>
<p><J>ни умрети бо ктому могут: равни бо суть ангелом и Сынове суть Божии, воскресения Сынове суще:</J></p>
<p><J>а яко востают мертвии, и моисей сказа при купине, якоже глаголет Господа Бога авраамля и Бога исаакова и Бога иаковля:</J></p>
<p><J>Бог же несть мертвых, но живых: вси бо тому живи суть.</J></p>
<p>Отвещавше же нецыи от книжник рекоша: Учителю, добре рекл еси.</p>
<p>Ктому же не смеяху его вопросити ничесоже. Рече же к ним:</p>
<p><J>како глаголют Христа Сына давидова быти?</J></p>
<p><J>Сам бо давид глаголет в книзе псаломстей: рече Господь Господеви моему: седи о десную мене,</J></p>
<p><J>дондеже положу враги твоя подножие ногама твоима.</J></p>
<p><J>Давид убо Господа его нарицает, и како Сын ему есть?</J></p>
<p>Слышащым же всем людем, рече учеником своим:</p>
<p><J>внемлите себе от книжник хотящих ходити во одеждах и любящих целования на торжищих и председания на сонмищих и преждевозлежания на вечерях:</J></p>
<p><J>иже снедают домы вдовиц и виною далече молятся: сии приимут лишше осуждение.</J></p>
<h4>21</h4>
<p>Воззрев же виде вметающыя в храм набдящий имения дары своя богатыя:</p>
<p>виде же и некую вдовицу убогу вметающу ту две лепте,</p>
<p>и рече: <J>воистинну глаголю вам, яко вдовица сия убогая множае всех вверже:</J></p>
<p><J>вси бо сии от избытка своего ввергоша в дары Богови: сия же от лишения своего все житие, еже име, вверже.</J></p>
<p>И неким глаголющым о церкви, яко камением добрым и сосуды украшена, рече:</p>
<p><J>сия яже видите, приидут дние, в няже не останет камень на камени, иже не разорится.</J></p>
<p>Вопросиша же его, глаголюще: Учителю, когда убо сия будут? и что есть знамение, егда хотят сия быти?</p>
<p>Он же рече: <J>блюдите, да не прельщени будете: мнози бо приидут во имя мое, глаголюще, яко аз есмь: и время приближися. Не изыдите убо вслед их.</J></p>
<p><J>Егда же услышите брани и нестроения, не убойтеся: подобает бо сим быти прежде: но не у абие кончина.</J></p>
<p>Тогда глаголаше им: <J>востанет (бо) язык на язык, и царство на царство:</J></p>
<p><J>труси же велицы по местом и глади и пагубы будут, страхования же и знамения велия с небесе будут.</J></p>
<p><J>Прежде же сих всех возложат на вы руки своя и ижденут, предающе на сонмища и темницы, ведомы к царем и владыкам, имене моего ради:</J></p>
<p><J>прилучится же вам во свидетелство.</J></p>
<p><J>Положите убо на сердцах ваших, не прежде поучатися отвещавати:</J></p>
<p><J>аз бо дам вам уста и премудрость, ейже не возмогут противитися или отвещати вси противляющиися вам.</J></p>
<p><J>Предани же будете и родители и братиею и родом и други, и умертвят от вас:</J></p>
<p><J>и будете ненавидими от всех имене моего ради:</J></p>
<p><J>и влас главы вашея не погибнет:</J></p>
<p><J>в терпении вашем стяжите душы вашя.</J></p>
<p><J>Егда же узрите обстоимь Иерусалим вои, тогда разумейте, яко приближися запустение ему:</J></p>
<p><J>тогда сущии во иудеи да бегают в горы: и иже посреде его, да исходят: и иже во странах, да не входят в онь:</J></p>
<p><J>яко дние отмщению сии суть, яко исполнитися всему писанному.</J></p>
<p><J>Горе же имущым во утробе и доящым в тыя дни: будет бо беда велия на земли и гнев на людех сих,</J></p>
<p><J>и падут во острии меча, и пленени будут во вся языки: и Иерусалим будет попираемь языки, дондеже скончаются времена язык.</J></p>
<p><J>И будут знамения в солнце и луне и звездах: и на земли туга языком от нечаяния шума морскаго и возмущения,</J></p>
<p><J>издыхающым человеком от страха и чаяния грядущих на вселенную: силы бо небесныя подвигнутся,</J></p>
<p><J>и тогда узрят Сына Человеческа грядуща на облацех с силою и славою многою.</J></p>
<p><J>Начинающым же сим бывати, восклонитеся и воздвигните главы вашя: зане приближается избавление ваше.</J></p>
<p>И рече притчу им: <J>видите смоковницу и вся древа:</J></p>
<p><J>егда прошибаются уже, видяще сами весте, яко близ жатва есть.</J></p>
<p><J>Тако и вы, егда узрите сия бывающа, ведите, яко близ есть Царствие Божие.</J></p>
<p><J>Аминь глаголю вам, яко не имать прейти род сей, дондеже вся сия будут:</J></p>
<p><J>небо и земля мимо идет, а словеса моя не имут прейти.</J></p>
<p><J>Внемлите же себе, да не когда отягчают сердца ваша объядением и пиянством и печальми житейскими, и найдет на вы внезапу день той:</J></p>
<p><J>яко сеть бо приидет на вся живущыя на лицы всея земли:</J></p>
<p><J>бдите убо на всяко время молящеся, да сподобитеся убежати всех сих хотящих быти, и стати пред Сыном Человеческим.</J></p>
<p>Бе же во дни во церкви учя: нощию же исходя водворяшеся в горе нарицаемей елеон.</p>
<p>И вси людие из утра прихождаху к нему во церковь послушати его.</p>
<h4>22</h4>
<p>Приближашеся же праздник опреснок, глаголемый пасха:</p>
<p>и искаху архиерее и книжницы, како бы убили его: бояхуся бо людий.</p>
<p>Вниде же сатана во иуду нарицаемаго искариот, суща от числа обоюнадесяте,</p>
<p>и шед глагола архиереом и воеводам, како его предаст им.</p>
<p>И возрадовашася и совещаша ему сребреники дати:</p>
<p>и исповеда и искаше удобна времене, да предаст его им без народа.</p>
<p>Прииде же день опресноков, в оньже подобаше жрети пасху:</p>
<p>и посла петра и иоанна, рек: <J>шедша уготовайта нам пасху, да ямы.</J></p>
<p>Она же рекоста ему: где хощеши уготоваем?</p>
<p>Он же рече има: <J>се, восходящема вама во град, срящет вы человек в скудельнице воду нося: по нем идета в дом, в оньже входит,</J></p>
<p><J>и рцета дому владыце: глаголет тебе учитель: где есть обитель, идеже пасху со ученики моими снем?</J></p>
<p><J>и той вама покажет горницу велию постлану: ту уготовайта.</J></p>
<p>Шедша же обретоста, якоже рече има: и уготоваста пасху.</p>
<p>И егда бысть час, возлеже, и обанадесяте апостола с ним,</p>
<p>и рече к ним: <J>желанием возжелех сию пасху ясти с вами, прежде даже не прииму мук:</J></p>
<p><J>глаголю бо вам, яко отселе не имам ясти от нея, дондеже скончаются во Царствии Божии.</J></p>
<p>И приим чашу, хвалу воздав, рече: <J>приимите сию, и разделите себе:</J></p>
<p><J>глаголю бо вам, яко не имам пити от плода лознаго, дондеже Царствие Божие приидет.</J></p>
<p>И приим хлеб, хвалу воздав, преломи и даде им, глаголя: <J>сие есть тело мое, еже за вы даемо: сие творите в мое воспоминание.</J></p>
<p>Такожде же и чашу по вечери, глаголя: <J>сия чаша новый завет моею кровию, яже за вы проливается:</J></p>
<p><J>обаче се, рука предающаго мя со мною (есть) на трапезе,</J></p>
<p><J>и Сын убо Человеческий идет по реченному: обаче горе человеку тому, имже предается.</J></p>
<p>И тии начаша искати в себе, который убо от них хощет сие сотворити.</p>
<p>Бысть же и пря в них, кий мнится их быти болий.</p>
<p>Он же рече им: <J>царие язык господствуют ими, и обладающии ими благодателе нарицаются:</J></p>
<p><J>вы же не тако: но болий в вас, да будет яко мний: и старей, яко служай.</J></p>
<p><J>Кто бо болий, возлежай ли, или служай? не возлежай ли? Аз же посреде вас есмь яко служай.</J></p>
<p><J>Вы же есте пребывше со мною в напастех моих,</J></p>
<p><J>и аз завещаваю вам, якоже завеща мне Отец мой, Царство,</J></p>
<p><J>да ясте и пиете на трапезе моей во Царствии моем: и сядете на престолех, судяще обеманадесяте коленома израилевома.</J></p>
<p>Рече же Господь: <J>симоне, симоне, се, сатана просит вас, дабы сеял, яко пшеницу:</J></p>
<p><J>аз же молихся о тебе, да не оскудеет вера твоя: и ты некогда обращься утверди братию твою.</J></p>
<p>Он же рече ему: Господи, с тобою готов есмь и в темницу и на смерть ити.</p>
<p>Он же рече: <J>глаголю ти, петре, не возгласит петель днесь, дондеже трикраты отвержешися мене не ведети.</J></p>
<p>И рече им: <J>егда послах вы без влагалища и без меха и без сапог, еда чесого лишени бысте?</J> Они же реша: ничесоже.</p>
<p>Рече же им: <J>но ныне иже имать влагалище, да возмет, такожде и мех: а иже не имать, да продаст ризу свою, и купит нож:</J></p>
<p><J>глаголю бо вам, яко еще писаное се, подобает, да скончается о мне, еже: и со беззаконными вменися. Ибо еже о мне, кончину имать.</J></p>
<p>Они же реша: Господи, се, ножа зде два. Он же рече им: <J>доволно есть.</J></p>
<p>И изшед иде по обычаю в гору елеонскую: по нем же идоша ученицы его.</p>
<p>Быв же на месте, рече им: <J>молитеся, да не внидете в напасть.</J></p>
<p>И сам отступи от них яко вержением камене, и поклонь колена моляшеся,</p>
<p>глаголя: <J>Отче, аще волиши мимонести чашу сию от мене: обаче не моя воля, но твоя да будет.</J></p>
<p>Явися же ему ангел с небесе, укрепляя его.</p>
<p>И быв в подвизе, прилежнее моляшеся: бысть же пот его яко капли крове каплющыя на землю.</p>
<p>И востав от молитвы (и) пришед ко учеником, обрете их спящих от печали</p>
<p>и рече им: <J>что спите? воставше молитеся, да не внидете в напасть.</J></p>
<p>Еще же ему глаголющу, се, народ, и нарицаемый иуда, един от обоюнадесяте, идяше пред ними, и приступи ко Иисусови целовати его. Сие бо бе знамение дал им: егоже аще лобжу, той есть.</p>
<p>Иисус же рече ему: <J>иудо, лобзанием ли Сына Человеческаго предаеши?</J></p>
<p>Видевше же, иже беху с ним, бываемое, реша ему: Господи, аще ударим ножем?</p>
<p>И удари един некий от них архиереова раба и уреза ему ухо десное.</p>
<p>Отвещав же Иисус рече: <J>оставите до сего.</J> И коснувся уха его, изцели его.</p>
<p>Рече же Иисус ко пришедшым нань архиереом и воеводам церковным и старцем: <J>яко на разбойника ли изыдосте со оружием и дрекольми яти мя?</J></p>
<p><J>по вся дни сущу ми с вами в церкви, не простросте руки на мя: но се есть ваша година и область темная.</J></p>
<p>Емше же его ведоша и введоша его во двор архиереов. Петр же вслед идяше издалеча.</p>
<p>Возгнещшым же огнь посреде двора и вкупе седящым им, седяше петр посреде их.</p>
<p>Узревши же его рабыня некая седяща при свете и воззревши нань, рече: и сей с ним бе.</p>
<p>Он же отвержеся его, глаголя: жено, не знаю его.</p>
<p>И помале другий видев его, рече: и ты от них еси. Петр же рече: человече, несмь.</p>
<p>И мимошедшу яко часу единому, ин некий крепляшеся глаголя: воистинну и сей с ним бе: ибо галилеанин есть.</p>
<p>Рече же петр: человече, не вем, еже глаголеши. И абие, еще глаголющу ему, возгласи петель.</p>
<p>И обращься Господь воззре на петра: и помяну петр слово Господне, якоже рече ему, яко <J>прежде даже петель не возгласит, отвержешися мене трикраты.</J></p>
<p>И изшед вон плакася горько.</p>
<p>И мужие держащии Иисуса ругахуся ему, биюще:</p>
<p>и закрывше его, бияху его по лицу и вопрошаху его, глаголюще: прорцы, кто есть ударей тя?</p>
<p>И ина многа хуляще глаголаху нань.</p>
<p>И яко бысть день, собрашася старцы людстии и архиерее и книжницы, и ведоша его на сонм свой,</p>
<p>глаголюще: аще ты еси Христос? рцы нам. Рече же им: <J>аще вам реку, не имете веры:</J></p>
<p><J>аще же и вопрошу (вы), не отвещаете ми, ни отпустите:</J></p>
<p><J>отселе будет Сын Человеческий седяй о десную силы Божия.</J></p>
<p>Реша же вси: ты ли убо еси Сын Божий? Он же к ним рече: <J>вы глаголете, яко аз есмь.</J></p>
<p>Они же реша: что еще требуем свидетелства? сами бо слышахом от уст его.</p>
<h4>23</h4>
<p>И воставше все множество их, ведоша его к пилату,</p>
<p>начаша же нань вадити, глаголюще: сего обретохом развращающа язык наш и возбраняюща кесареви дань даяти, глаголюща себе Христа Царя быти.</p>
<p>Пилат же вопроси его, глаголя: ты ли еси Царь иудеом? Он же отвещав рече ему: <J>ты глаголеши.</J></p>
<p>Пилат же рече ко архиереом и народу: ни коеяже обретаю вины в Человеце сем.</p>
<p>Они же крепляхуся глаголюще, яко развращает люди, учя по всей иудеи, начен от галилеи до зде.</p>
<p>Пилат же слышав галилею, вопроси, аще Человек галилеанин есть?</p>
<p>И разумев, яко от области иродовы есть, посла его ко ироду, сущу и тому во Иерусалиме в тыя дни.</p>
<p>Ирод же видев Иисуса рад бысть зело: бе бо желая от многа времене видети его, зане слышаше многа о нем: и надеяшеся знамение некое видети от него бываемо:</p>
<p>вопрошаше же его словесы многими: он же ничесоже отвещаваше ему.</p>
<p>Стояху же архиерее и книжницы, прилежно вадяще нань.</p>
<p>Укорив же его ирод с вои своими и поругався, оболк его в ризу светлу, возврати его к пилату.</p>
<p>Быста же друга ирод же и пилат в той день с собою: прежде бо беста вражду имуща между собою.</p>
<p>Пилат же созвав архиереи и князи и люди,</p>
<p>рече к ним: приведосте ми Человека сего, яко развращающа люди: и се, аз пред вами истязав, ни единыя же обретаю в Человеце сем вины, яже нань вадите:</p>
<p>но ни ирод: послах бо его к нему, и се, ничтоже достойно смерти сотворено есть о нем:</p>
<p>наказав убо его отпущу.</p>
<p>Нужду же имяше на вся праздники отпущати им единаго.</p>
<p>Возопиша же вси народи, глаголюще: возми сего, отпусти же нам варавву.</p>
<p>Иже бе за некую крамолу бывшую во граде и убийство ввержен в темницу.</p>
<p>Паки же пилат возгласи, хотя отпустити Иисуса.</p>
<p>Они же возглашаху, глаголюще: распни, распни его.</p>
<p>Он же третицею рече к ним: что бо зло сотвори сей? ничесоже достойна смерти обретох в нем: наказав убо его отпущу.</p>
<p>Они же прилежаху гласы великими, просяще его на распятие: и устояху гласи их и архиерейстии.</p>
<p>Пилат же посуди быти прошению их:</p>
<p>отпусти же бывшаго за крамолу и убийство всаждена в темницу, егоже прошаху: Иисуса же предаде воли их.</p>
<p>И яко поведоша его, емше симона некоего киринеа, грядуща с села, возложиша нань крест нести по Иисусе.</p>
<p>Идяше же вслед его народ мног людий, и жены, яже и плакахуся и рыдаху его.</p>
<p>Обращься же к ним Иисус рече: <J>дщери Иерусалимски, не плачитеся о мне, обаче себе плачите и чад ваших:</J></p>
<p><J>яко се, дние грядут, в няже рекут: блажены неплоды, и утробы, яже не родиша, и сосцы, иже не доиша:</J></p>
<p><J>тогда начнут глаголати горам: падите на ны: и холмом: покрыйте ны:</J></p>
<p><J>зане, аще в сурове древе сия творят, в сусе что будет?</J></p>
<p>Ведяху же и ина два злодея с ним убити.</p>
<p>И егда приидоша на место, нарицаемое лобное, ту распяша его и злодея, оваго убо о десную, а другаго о шуюю.</p>
<p>Иисус же глаголаше: <J>Отче, отпусти им: не ведят бо что творят.</J> Разделяюще же ризы его, метаху жребия.</p>
<p>И стояху людие зряще. Ругахуся же и князи с ними, глаголюще: иныя спасе, да спасет и себе, аще той есть Христос Божий избранный.</p>
<p>Ругахуся же ему и воини, приступающе и оцет придеюще ему,</p>
<p>и глаголаху: аще ты еси Царь иудейск, спасися сам.</p>
<p>Бе же и написание написано над ним писмены еллинскими и римскими и еврейскими: сей есть Царь иудейск.</p>
<p>Един же от обешеною злодею хуляше его, глаголя: аще ты еси Христос, спаси себе и наю.</p>
<p>Отвещав же другий прещаше ему, глаголя: ни ли ты боишися Бога, яко в томже осужден еси?</p>
<p>и мы убо в правду: достойная бо по делом наю восприемлева: сей же ни единаго зла сотвори.</p>
<p>И глаголаше Иисусови: помяни мя, Господи, егда приидеши во Царствии си.</p>
<p>И рече ему Иисус: <J>аминь глаголю тебе, днесь со мною будеши в раи.</J></p>
<p>Бе же час яко шестый, и тма бысть по всей земли до часа девятаго:</p>
<p>и померче солнце, и завеса церковная раздрася посреде.</p>
<p>И возглашь гласом велиим Иисус, рече: <J>Отче, в руце твои предаю дух мой.</J> И сия рек издше.</p>
<p>Видев же сотник бывшее, прослави Бога, глаголя: воистинну Человек сей праведен бе.</p>
<p>И вси пришедшии народи на позор сей, видяще бывающая, биюще перси своя возвращахуся.</p>
<p>Стояху же вси знаемии его издалеча, и жены споследствовавшыя ему от галилеи, зрящя сия.</p>
<p>И се, муж именем иосиф, советник сый, муж благ и праведен</p>
<p>сей не бе пристал совету и делу их, от аримафеа града иудейска, иже чаяше и сам Царствия Божия:</p>
<p>сей приступль к пилату, проси телесе Иисусова:</p>
<p>и снем е обвит плащаницею, и положи е во гробе изсечене, в немже не бе никтоже никогдаже положен.</p>
<p>И день бе пяток, и суббота светаше.</p>
<p>Вслед же шедшыя жены, яже бяху пришли с ним от галилеи, видеша гроб, и яко положено бысть тело его:</p>
<p>возвращшяся же уготоваша ароматы и миро: и в субботу убо умолчаша по заповеди.</p>
<h4>24</h4>
<p>Во едину же от суббот зело рано приидоша на гроб, носящя яже уготоваша ароматы: и другия с ними:</p>
<p>обретоша же камень отвален от гроба,</p>
<p>и вшедшя не обретоша телесе Господа Иисуса.</p>
<p>И бысть не домышляющымся им о сем, и се, мужа два стаста пред ними в ризах блещащихся.</p>
<p>Пристрашным же бывшым им и поклоньшым лица на землю, рекоста к ним: что ищете живаго с мертвыми?</p>
<p>несть зде, но воста: помяните, якоже глагола вам, еще сый в галилеи,</p>
<p>глаголя, яко <J>подобает Сыну Человеческому предану быти в руце человек грешник, и пропяту быти, и в третий день воскреснути.</J></p>
<p>И помянуша глаголголы его,</p>
<p>и возвращшяся от гроба, возвестиша вся сия единомунадесяте и всем прочым.</p>
<p>Бяше же магдалина мариа и иоанна и мариа иаковля, и прочыя с ними, яже глаголаху ко апостолом сия.</p>
<p>И явишася пред ними яко лжа глаголы их, и не вероваху им.</p>
<p>Петр же востав тече ко гробу и приник виде ризы едины лежащя: и отиде, в себе дивяся бывшему.</p>
<p>И се, два от них беста идуща в тойже день в весь отстоящу стадий шестьдесят от Иерусалима, ейже имя еммаус:</p>
<p>и та беседоваста к себе о всех сих приключшихся.</p>
<p>И бысть беседующема има и совопрошающемася, и сам Иисус приближився идяше с нима:</p>
<p>очи же ею держастеся, да его не познаета.</p>
<p>Рече же к нима: <J>что суть словеса сия, о нихже стязаетася к себе идуща, и еста дряхла?</J></p>
<p>Отвещав же един, емуже имя клеопа, рече к нему: ты ли един пришлец еси во Иерусалим, и не уведел еси бывших в нем во дни сия?</p>
<p>И рече има: <J>киих?</J> Она же реста ему: яже о Иисусе назарянине, иже бысть муж пророк, силен делом и словом пред Богом и всеми людьми:</p>
<p>како предаша его архиерее и князи наши на осуждение смерти и распяша его:</p>
<p>мы же надеяхомся, яко сей есть хотя избавити израиля: но и над всеми сими, третий сей день есть днесь, отнелиже сия быша:</p>
<p>но и жены некия от нас ужасиша ны, бывшыя рано у гроба:</p>
<p>и не обретшя телесе его, приидоша, глаголющя, яко и явление ангел видеша, иже глаголют его жива:</p>
<p>и идоша нецыи от нас ко гробу и обретоша тако, якоже и жены реша: самаго же не видеша.</p>
<p>И той рече к нима: <J>о несмысленная и косная сердцем, еже веровати о всех, яже глаголаша пророцы:</J></p>
<p><J>не сия ли подобаше пострадати Христу и внити в славу свою?</J></p>
<p>И начен от моисеа и от всех пророк, сказаше има от всех писаний яже о нем.</p>
<p>И приближишася в весь, в нюже идяста: и той творяшеся далечайше ити:</p>
<p>и нуждаста его, глаголюща: облязи с нама, яко к вечеру есть, и приклонился есть день. И вниде с нима облещи.</p>
<p>И бысть яко возлеже с нима, (и) приим хлеб благослови, и преломив даяше има:</p>
<p>онема же отверзостеся очи, и познаста его: и той невидимь бысть има.</p>
<p>И рекоста к себе: не сердце ли наю горя бе в наю, егда глаголаше нама на пути и егда сказоваше нама писания?</p>
<p>И воставша в той час, возвратистася во Иерусалим и обретоста совокупленых единонадесяте и иже бяху с ними,</p>
<p>глаголющих, яко воистинну воста Господь и явися симону.</p>
<p>И та поведаста, яже быша на пути, и яко познася има в преломлении хлеба.</p>
<p>Сия же им глаголющым, (и) сам Иисус ста посреде их и глагола им: <J>мир вам.</J></p>
<p>Убоявшеся же и пристрашни бывше, мняху дух видети:</p>
<p>и рече им: <J>что смущени есте? и почто помышления входят в сердца ваша?</J></p>
<p><J>видите руце мои и нозе мои, яко сам аз есмь: осяжите мя и видите: яко дух плоти и кости не имать, якоже мене видите имуща.</J></p>
<p>И сие рек, показа им руце и нозе.</p>
<p>Еще же неверующым им от радости и чудящымся, рече им: <J>имате ли что снедно зде?</J></p>
<p>Они же даша ему рыбы печены часть и от пчел сот.</p>
<p>И взем пред ними яде,</p>
<p>рече же им: <J>сия суть словеса, яже глаголах к вам еще сый с вами, яко подобает скончатися всем написанным в законе моисеове и пророцех и псалмех о мне.</J></p>
<p>Тогда отверзе им ум разумети писания</p>
<p>и рече им, <J>яко тако писано есть, и тако подобаше пострадати Христу и воскреснути от мертвых в третий день,</J></p>
<p><J>и проповедатися во имя его покаянию и отпущению грехов во всех языцех, наченше от Иерусалима:</J></p>
<p><J>вы же есте свидетелие сим:</J></p>
<p><J>и се, аз послю обетование Отца моего на вы: вы же седите во граде Иерусалимсте, дондеже облечетеся силою свыше.</J></p>
<p>Извед же их вон до вифании и воздвиг руце свои, (и) благослови их.</p>
<p>И бысть егда благословляше их, отступи от них и возношашеся на небо.</p>
<p>И тии поклонишася ему, и возвратишася во Иерусалим с радостию великою:</p>
<p>и бяху выну в церкви, хваляще и благословяще Бога. Аминь.</p>
