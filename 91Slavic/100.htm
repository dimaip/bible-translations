<h4>1</h4>
<p>И бысть егда умре саул, и давид возвратися победив амалика, и пребысть давид в секелазе дни два.</p>
<p>И бысть в третий день, и се, муж прииде от полка людий сауловых, ризы же его (бяху) раздраны, и персть на главе его: и бысть егда вниде к давиду (отрок), и пад на земли поклонися ему.</p>
<p>И рече ему давид: откуду ты пришел еси? И рече ему: от полка израилева аз избегох.</p>
<p>И рече ему давид: что слово сие? возвести ми. И рече: яко побегоша людие от брани, и падоша мнози от людий, и измроша, и саул и ионафан сын его умре.</p>
<p>И рече давид отроку возвестившему ему: како знаеши, яко умре саул и ионафан сын его?</p>
<p>И рече отрок возвещаяй ему: по случаю приидох в гору гелвуйскую, и се, саул нападаше на копие свое, и се, колесницы и вельможи собрашася нань:</p>
<p>и обозреся вспять (саул) и виде мя, и призва мя, и рех: се, аз:</p>
<p>и рече ми: кто ты еси? и рех: амаликитин есмь аз:</p>
<p>и рече ми: прииди убо на мя и убий мя, яко объят мя тма лютая, яко еще душа моя во мне:</p>
<p>и стах над ним, и убих его: ведех бо, яко не будет жив по падении своем: и взяв венец царский, иже бе на главе его, и нарамницу, яже бе на плещу его, и принесох сия к господину моему семо.</p>
<p>И емься давид за ризы своя, и раздра я, и вси мужие иже с ним раздраша ризы своя,</p>
<p>и рыдаша и плакашася, и постишася до вечера о сауле, и о ионафане сыне его, и о людех иудиных и о доме израилеве, яко избиени быша мечем.</p>
<p>И рече давид отроку возвестившему ему: откуду ты еси? И рече: сын мужа пришелца амаликитина есмь аз.</p>
<p>И рече ему давид: како не убоялся еси воздвигнути руку твою погубити христа Господня?</p>
<p>И призва давид единаго от отрок своих и рече: иди, убий его. И уби его, и умре.</p>
<p>И рече ему давид: кровь твоя на главе твоей, яко уста твоя на тя возвещаша, глаголюще: яко аз убих христа Господня.</p>
<p>И плакася давид плачем сим о сауле и о ионафане сыне его,</p>
<p>и рече еже научити сыны иудины стрелянию. Се написано в книзе праведнаго.</p>
<p>И рече: воздвигни столп, израилю, над умершими на высоких твоих язвеными: како падоша сильнии?</p>
<p>не возвещайте в гефе, ниже поведайте на исходищих аскалоних, да не возвеселятся дщери иноплеменничи, ни да возрадуются дщери необрезанных.</p>
<p>Горы гелвуйския, да не снидет роса ниже дождь на вас: и села начатков (житных), яко тамо повержен бысть щит сильных: щит саулов не быти помазан елеем:</p>
<p>от крове язвеных и от тука сильных лук ионафанов не возвратися тощь вспять, и мечь саулов не возвратися тощь:</p>
<p>саул и ионафан возлюбленнии и прекраснии неразлучни, благолепни в животе своем, и в смерти своей не разлучишася: паче орлов легцы и паче львов крепцы:</p>
<p>плачите по сауле, дщери израилевы, иже вас облачаше в червленицы со украшением вашим, и возлагаше украшение злато на ризы вашя:</p>
<p>како падоша сильнии посреде брани? ионафане, до смерти на высоких твоих язвен еси:</p>
<p>болезную о тебе, брате мой ионафане, красный ми зело, удивися любовь твоя от мене паче любве женския:</p>
<p>како падоша сильнии, и погибоша оружия бранная?</p>
<h4>2</h4>
<p>И бысть по сих, и вопроси давид Господа, глаголя: вниду ли в един от градов иудиных? И рече Господь к нему: и вниди. И рече давид: камо вниду? И рече: в хеврон.</p>
<p>И иде тамо давид в хеврон, и обе жены его, ахинаам иезраилитыня и авигеа (бывшая) жена навала кармилскаго,</p>
<p>и мужие иже с ним кийждо, и домове их, и начаша жити во градех хевронских.</p>
<p>И приидоша мужие от иудеи и помазаша тамо давида, да царствует над домом иудиным. И возвестиша давиду, глаголюще: яко мужие иависа галаадититскаго погребоша саула.</p>
<p>И посла давид послы к старейшинам иависа галаадититскаго и рече к ним давид: благословени вы Господу, яко сотвористе милость сию над господином вашим саулом, христом Господним, и погребосте его и ионафана сына его:</p>
<p>и ныне да сотворит Господь с вами милость и истину: и аз сотворю с вами сие благое, понеже сотвористе глагол сей:</p>
<p>и ныне да укрепятся руки вашя, и да будете сынове сильнии, яко умре господин ваш саул, мене же помаза дом иудин, да царствую над ними.</p>
<p>И авенир сын ниров, началный воевода саулов, взя иевосфеа сына сауля, и изведе его из полка в манаем,</p>
<p>и воцари его над галаадитиею и над фасириею и над иезраилем и над ефремом и над вениамином и над всем израилем.</p>
<p>Четыредесять лет иевосфею бе сыну саулову, егда нача царствовати над израилем, и два лета царствова, кроме дому иудина, иже бысть за давидом.</p>
<p>И быша дние, в няже давид царствова в хевроне над домом иудиным, седмь лет и шесть месяц.</p>
<p>И изыде авенир сын ниров и отроцы иевосфеа сына сауля из манаема в гаваон.</p>
<p>И иоав сын саруиев и отроцы давидовы изыдоша от хеврона и сретошася с ними у потока гаваоня купно, и седоша сии над потоком отсюду, и тии оттуду.</p>
<p>И рече авенир ко иоаву: да востанут ныне отроцы и да поиграют пред нами. И рече иоав: да востанут.</p>
<p>И восташа и преидоша от отрок вениаминовых, числом дванадесять иевосфеа сына сауля, и от отрок давидовых дванадесять:</p>
<p>и взя кийждо рукою за главу искренняго своего, и мечь его в ребра искренняго его, и падоша вкупе: и наречеся имя месту тому часть наветников, яже есть в гаваоне.</p>
<p>И бысть брань жестока зело в той день: и паде авенир и мужие израилстии пред отроки давидовы.</p>
<p>И быша тамо три сынове саруиевы, иоав и авесса и асаил: асаил же бе легок ногама своима, яко едина серна от сущих на селе.</p>
<p>И погна асаил вслед авенира, и не уклонися ни на десно ни на лево, но вслед авенира:</p>
<p>и озреся авенир назад себе и рече: ты ли еси сам, асаиле? И рече: аз есмь.</p>
<p>И рече ему авенир: уклонися ты на десно или на шуее, и возми себе единаго от отрок, и возми себе все оружие его. И не восхоте асаил уклонитися от него.</p>
<p>И приложи еще авенир глаголати ко асаилу: отступи от мене, да не поражу тя о землю: и како явлю лице мое ко иоаву?</p>
<p>и где суть сия? возвратися ко иоаву брату твоему. И не хотяше отступити. И удари его авенир копием созади в лядвия: и пройде копие сквозе его, и паде тамо и умре пред ним: и бысть всяк приходяй до места, идеже паде асаил и умре, и остановляшеся.</p>
<p>И погнаша иоав и авесса вслед авенира, и солнце заходяше: и тии приидоша даже до холма амма, иже есть пред лицем гаи, путь пустыни гаваони.</p>
<p>И собрашася сынове вениаминовы за авениром и быша в снитии единем, и сташа на версе холма единаго.</p>
<p>И воззва авенир ко иоаву и рече: еда в победу пояст мечь? или не веси, яко горька будут последняя? и доколе не речеши людем возвратитися созади братий наших?</p>
<p>И рече иоав: жив Господь, яко, аще бы не рекл еси, тогда от утра бы людие мои престали гоняще кийждо вслед брата своего.</p>
<p>И воструби иоав трубою, и сташа вси людие, и не погнаша вслед израилтян, и не приложиша ктому ратовати.</p>
<p>Авенир же и мужие его идоша на запад всю нощь ону, и преидоша иордан, и проидоша всю страну ту, и приидоша в полк.</p>
<p>И иоав возвратися вспять от авенира, и собра вся люди, и исчислиша отрок давидовых (падших) девятьнадесять мужей, и асаила.</p>
<p>Отроцы же давидовы убиша сынов вениаминих мужей авенировых триста и шестьдесят мужей.</p>
<p>И взяша асаила, и погребоша его во гробе отца его в вифлееме. И иде иоав и мужие его с ним всю нощь, и осветоша в хевроне.</p>
<h4>3</h4>
<p>И бысть брань на много между домом саулим и между домом давидовым, и дом давидов возвышашеся и укрепляшеся, дом же сауль идяше и изнемогаше.</p>
<p>И родишася давиду в хевроне сынов шесть: и бе первородный ему амнон от ахинаамы иезраилитыни,</p>
<p>и вторый ему сын далуиа от авигеи кармилския, и третий авессалом сын маахи дщере фолми царя гессирска,</p>
<p>четвертый адониа сын аггифы, и пятый сафатиа от авиталы,</p>
<p>и шестый иефераам от еглы жены давидовы: сии родишася давиду в хевроне.</p>
<p>И бысть внегда быти брани между домом саулим и между домом давидовым, и бяше авенир держа дом саулов.</p>
<p>И саулова подложница бе, ейже бе имя ресфа, дщерь иоля. И вниде к ней авенир, и рече иевосфей сын сауль ко авениру: что яко вшел еси к подложнице отца моего?</p>
<p>И разгневася зело авенир о словеси сем на иевосфеа и рече ему авенир: еда песия глава есмь аз? сотворих днесь милость дому саула отца твоего и братии и знаемым, и не отступих в дом давидов, и ищеши на мне ты о неправде жены днесь?</p>
<p>сия да сотворит Бог авениру и сия да приложит ему, зане якоже клятся Господь давиду, тако сотворю ему в сей день,</p>
<p>еже отяти царство от дому сауля и воздвигнути престол давидов во израили и во иуде от дана даже до вирсавии.</p>
<p>И не возможе ктому иевосфей отвещати авениру словесе от боязни, яже к нему.</p>
<p>И посла авенир к давиду послы в фелам, идеже бе, абие, глаголя: положи завет твой со мною, и се, рука моя с тобою, еже возвратити ми к тебе весь дом израилев.</p>
<p>И рече давид: добре, аз положу с тобою завет, токмо словесе единаго прошу у тебе, глаголя: не имаши видети лица моего, аще не приведеши мелхолы дщере саули, приходящу ти видети лице мое.</p>
<p>И посла давид ко иевосфею сыну саулю вестники, глаголя: отдаждь мне жену мою мелхолу, юже взях за сто необрезаний иноплеменничих.</p>
<p>И посла иевосфей, и взят ю от мужа ея от фалтиила сына селлимова.</p>
<p>И идяше муж ея с нею плачася даже до варакима. И рече к нему авенир: иди, возвратися. И возвратися.</p>
<p>И рече авенир к старейшинам израилевым, глаголя: вчера и третияго дне искасте давида, да царствует над вами:</p>
<p>и ныне сотворите, якоже Господь глагола о давиде, глаголя: рукою раба моего давида спасу люди моя израиля от руки иноплеменничи и от руки всех врагов их.</p>
<p>И глагола авенир во ушы вениамину: и иде авенир глаголати во ушы давидовы в хеврон вся, елика угодна беша пред очима израилевыма и пред очима всего дому вениаминя.</p>
<p>И прииде авенир к давиду в хеврон, и с ним двадесять мужей. И сотвори давид пир авениру и мужем его иже с ним.</p>
<p>И рече авенир к давиду: востану ныне и пойду и соберу к господину моему царю всего израиля, и положу с ним завет, и царствовати имаши всеми, ихже желает душа твоя. И посла давид авенира, и иде с миром.</p>
<p>И се, отроцы давидовы и иоав идяху от исхода и корысть многу несяху с собою, и авенир уже не бе с давидом в хевроне, яко отслан бяше, и отиде с миром.</p>
<p>Иоав же и все воинство его прииде: и возвестиша иоаву, глаголюще: прихождаше авенир сын ниров к давиду, и отсла его, и отиде с миром.</p>
<p>И вниде иоав к царю и рече: что сие сотворил еси? се, прихождаше авенир к тебе, и почто отпустил еси его, и отиде с миром?</p>
<p>или не веси злобы авенира сына нирова, яко слукавствовати к тебе прииде, и уразумети исход твой и вход твой, и уведати вся елика твориши ты?</p>
<p>И возвратися иоав от давида, и посла послы вслед авенира, и возвратиша его от кладязя сеирамска: давид же не ведяше.</p>
<p>И возврати авенира в хеврон, и соврати его иоав на страну от врат глаголати к нему лукавно: и удари его в лядвия, и умре в крови асаила брата иоавля.</p>
<p>И услыша давид по сих и рече: чист есмь аз и царство мое от Господа и отныне и до века от крове авенира сына нирова:</p>
<p>да снидет на главу иоавлю и на весь дом отца его, и да не оскудеет от дому иоавля изливаяй семя, и прокаженный, и держайся жезла, и падаяй оружием, и умаленный хлебами.</p>
<p>Иоав же и авесса брат его наблюдаху авенира, понеже уби асаила брата их в гаваоне на брани.</p>
<p>И рече давид ко иоаву и ко всем людем его: раздерите ризы вашя и препояшитеся вретищы, и рыдайте о авенире. Сам же царь давид идяше вслед одра.</p>
<p>И погребоша авенира в хевроне. И воздвиже царь глас свой и плакася над гробом его, и вси людие плакаша о авенире.</p>
<p>И плакася царь над авениром и рече: еда смертию навала умре авенир?</p>
<p>руце твои не связаны, нозе твои не во оковах: не приступил еси якоже навал, пред сынми неправды пал еси. И собрашася вси людие плакатися его,</p>
<p>и приидоша вси людие предложити давиду ясти хлебы еще сущу дни. И клятся давид, глаголя: сия да сотворит ми Бог и сия да приложит, яко аще не зайдет солнце, не имам вкусити хлеба ни иного чего.</p>
<p>И познаша вси людие, и угодна быша пред ними вся, елика сотвори царь пред людьми.</p>
<p>И разумеша вси людие и весь израиль в той день, яко не бысть от царя убийства авениру сыну нирову.</p>
<p>И рече царь отроком своим: не весте ли, яко властелин велик паде в сей день во израили?</p>
<p>и яко аз есмь ближний днесь и возставлен в царя? мужие же сии сынове саруины жесточайшии мене суть: да воздаст Господь творящему лукавная по злобе его.</p>
<h4>4</h4>
<p>И слыша иевосфей сын сауль, яко умре авенир сын ниров в хевроне, и ослабеша руце его, и вси мужие израилевы изнемогоша.</p>
<p>И два мужа старейшины полков иевосфеа сына сауля: имя единому ваана и имя другому рихав, сынове реммона вирофейскаго от сынов вениаминих: яко вироф вменяшеся в сынех вениаминих.</p>
<p>И отбегоша вирофее в гефем, и беша тамо живуще до днешняго дне.</p>
<p>И ионафану сыну саулю сын бе хром ногама, сын пяти лет: и той, егда прииде возвещение о сауле и ионафане сыне его от иезраеля, и взят его пестунница его, и бежа: и бысть тщащейся ей на отшествие, и паде, и охроме, имя же ему мемфивосфей.</p>
<p>И поидоста сынове реммона вирофейскаго, рихав и ваана, и внидоста во время зноя дневнаго в дом иевосфеов, и той почиваше на одре в полудне:</p>
<p>и се, вратник дому очищаше пшеницу и воздрема и спаше, рихав же и ваана братия утаившася внидоста в дом:</p>
<p>иевосфей же почиваше на одре своем в ложнице своей: и биста его, и умертвиста его, и отяста главу его, и взяста главу его, и отидоста путем иже на запад всю нощь:</p>
<p>и принесоста главу иевосфеову к давиду в хеврон и реста к царю: се, глава иевосфеа сына саулова врага твоего, иже искаше души твоея, и даде Господь господину нашему царю отмщение врагов его, якоже день сей, от саула врага твоего и от семене его.</p>
<p>И отвеща давид рихаву и ваане брату его, сыном реммона вирофейскаго, и рече има: жив Господь, иже избави душу мою от всякия скорби:</p>
<p>ибо возвестивый мне, яко умре саул и ионафан, и той бяше аки благовествуяй предо мною, и ях его и убих его в секелазе, емуже должен бех дати дар:</p>
<p>и ныне мужие лукавии убиша мужа праведна в дому его на одре его, и ныне взыщу крове его от руки вашея и искореню вас от земли.</p>
<p>И заповеда давид отроком своим, и убиша их, и отсекоша руце их и нозе их, и повесиша их над источником в хевроне, и главу иевосфеову погребоша во гробе авенира сына нирова (в хевроне).</p>
<h4>5</h4>
<p>И приидоша вся племена израилева к давиду в хеврон и глаголаша ему: се, кости твоя и плоть твоя мы есмы:</p>
<p>и вчера и третияго дне саулу сущу царю над нами, ты был еси вводяй и изводяй израиля, и рече Господь к тебе: ты упасеши люди моя израиля и ты будеши вождь людем моим израилю.</p>
<p>И приидоша вси старейшины израилевы к царю в хеврон, и положи им царь давид завет в хевроне пред Господем: и помазаша давида на царство над всем израилем.</p>
<p>Сын тридесяти лет давид внегда воцаритися ему, и царствова четыредесять лет:</p>
<p>седмь лет и месяцей шесть царствова в хевроне над иудою, и тридесять три лета царствова над всем израилем и иудою во Иерусалиме.</p>
<p>И пойде давид и вси мужие его во Иерусалим ко иевусею, живущему на земли той. И реша давиду: не внидеши семо, яко восташа хромии и слепии глаголюще: яко не внидет давид семо.</p>
<p>И взя давид крепость сионю: сия есть град давидов.</p>
<p>И рече давид в день той: всяк поражаяй иевусеа да касается мечем и хромых и слепых и ненавидящих души давидовы. Сего ради рекут: слепии и хромии не внидут в дом Господень.</p>
<p>И седе давид в крепости, и наречеся сия град давидов: и созда той град около от краеградия, и дом свой.</p>
<p>И идяше давид идый и величаемь, и Господь вседержитель с ним.</p>
<p>И посла хирам царь тирский послы к давиду, и древа кедрова, и древоделей, и каменоделателей, и создаша дом давиду.</p>
<p>И уразуме давид, яко уготова его Господь в царя над израилем, и яко вознесеся царство его людий его ради израиля.</p>
<p>И поят давид еще жены и подложницы от Иерусалима по пришествии своем от хеврона: и быша давиду еще сынове и дщери.</p>
<p>И сия имена родившымся ему во Иерусалиме: самус и совав, и нафан и соломон,</p>
<p>и евеар и елисуе, и нафек и иефие,</p>
<p>и елисама и елидае и елифалаф, самае, иесиваф, нафан, галамаан, иеваар, феисус, елифалаф, нагеф, нафек, ианафан и леасамис, ваалимаф, елифааф.</p>
<p>И услышаша иноплеменницы, яко помазася давид царь над израилем, и взыдоша вси иноплеменницы искати давида. И услыша давид, и сниде в крепость.</p>
<p>Иноплеменницы же приидоша и соединишася во юдоли титанстей.</p>
<p>И вопроси давид Господа, глаголя: взыду ли ко иноплеменником? и предаси ли я в руце мои? И рече Господь к давиду: взыди, яко предая предам иноплеменники в руце твои.</p>
<p>И прииде давид с вышних сечей и посече иноплеменники тамо. И рече давид: изсече Господь враги моя иноплеменники предо мною, якоже пресекаются воды. Сего ради наречеся имя места того свыше сечей.</p>
<p>И оставиша тамо (иноплеменницы) боги своя, и взя их давид и мужие иже с ним (и рече давид сожещи их во огни).</p>
<p>И приложиша паки приити иноплеменницы и собрашася на юдоли титанстей.</p>
<p>И вопроси давид Господа: взыду ли ко иноплеменником? и предаси ли их в руце мои? И рече ему Господь: не исходи на сретение им, но уклонися от них, и приступиши к ним близ дубравы плача:</p>
<p>и будет, егда услышиши глас шума от дубравы плача, тогда снидеши к ним, яко тогда изыдет Господь пред тобою сещи на брани иноплеменники.</p>
<p>И сотвори давид, якоже заповеда ему Господь, и изби иноплеменники от гаваона даже до земли газира.</p>
<h4>6</h4>
<p>И собра давид еще всякаго юношу от израиля, яко седмьдесят тысящ.</p>
<p>И воста и иде давид и вси людие, иже с ним, и от князей иудиных, на восход, еже вознести оттуду кивот Божий, над нимже призвася имя Господа сил, седящаго на херувимех над ним:</p>
<p>и возложиша кивот Господень на колесницу нову, и отвезоша его из дому и аминадавля иже на холме: оза же и братия его сынове аминадавли везяху колесницу с кивотом (Господним):</p>
<p>и братия его идяху пред кивотом (Божиим),</p>
<p>давид же и сынове израилевы (идяху) пред Господем, играюще во органы устроенныя в крепости, и в пениих и в гуслех, и в свирелех и в тимпанех, и в кимвалех и в цевницах,</p>
<p>и приидоша до гумна нахорова. И простре оза руку свою на кивот Божий придержати его, и ятся за него, понеже превращаше его телец.</p>
<p>И разгневася гневом Господь на озу и порази его тамо Бог, и умре тамо у кивота Господня пред Богом.</p>
<p>И опечалися давид, понеже порази Господь поражением озу: и наречеся место то поражение озино и до сего дне.</p>
<p>И убояся Господа давид в день той, глаголя: како внидет ко мне кивот Господень?</p>
<p>И не хотяше давид, да приидет к нему кивот завета Господня во град давидов: и уклони его давид в дом аведдара гефеанина.</p>
<p>И стояше кивот Господень в дому аведдара гефеанина месяцы три, и благослови Господь весь дом аведдаров и вся, яже его.</p>
<p>И возвестиша царю давиду, глаголюще: благослови Господь дом аведдаров и вся, яже его, кивота ради Божия. И иде давид, и взя кивот Божий из дому аведдарова во град давидов в веселии:</p>
<p>и беша с ним несуще кивот Господень седмь ликов, и жертва телец и агнцы:</p>
<p>и давид бряцаше во органы устроены пред Господем, и оболчен бысть давид во одежду изящну:</p>
<p>и давид и весь дом израилев несяху кивот Господень с воплем и со гласом трубным.</p>
<p>И бысть кивоту приносиму ко граду давидову, и мелхола дщи саулова приницаше оконцем и виде царя давида скачуща и играюща пред Господем, и уничижи его в сердцы своем.</p>
<p>И внесоша кивот Господень, и поставиша его на месте его посреде скинии, юже постави ему давид: и вознесе давид всесожигаемая пред Господа и мирная,</p>
<p>и соверши давид возносяй всесожжения и мирная, и благослови люди о имени Господа сил,</p>
<p>и раздели всем людем на всю силу израилеву от дана даже до вирсавии, и от мужа даже до жены, коемуждо по укруху хлеба, и по части печенаго мяса, и по сковрадному млину. И отидоша вси людие, кийждо в дом свой.</p>
<p>И возвратися давид благословити дом свой, и изыде мелхола дщи саулова на сретение давиду, и благослови его и рече: коль прославися днесь царь израилев, иже открыся днесь пред очима рабынь рабов своих, якоже открывается открывшийся един от пляшущих?</p>
<p>И рече давид к мелхоле: пред Господем плясати буду: и благословен Господь, иже избра мя паче отца твоего и паче всего дому его, поставити мя властелина над людьми своими над израилем, и буду играти и плясати пред Господем:</p>
<p>и открыюся еще такожде и буду непотребен пред очима твоима, и с рабынями, о нихже рекла еси, непрославлену быти ми.</p>
<p>И у мелхолы дщере саули не бысть детища до дне смерти ея.</p>
<h4>7</h4>
<p>И бысть егда сяде царь в дому своем, и Господь унаследи его окрест от всех врагов его окрестных,</p>
<p>и рече царь к нафану пророку: се, ныне аз живу в дому кедровем, кивот же Божий стоит посреде скинии.</p>
<p>И рече нафан к царю: вся елика суть в сердцы твоем, иди и твори, яко Господь с тобою.</p>
<p>И бысть в нощи той, и бысть слово Господне к нафану, глаголя:</p>
<p>иди и рцы рабу моему давиду: сия глаголет Господь: не ты созиждеши мне дом, еже обитати мне:</p>
<p>яко не обитах в дому, от негоже дне изведох сыны израилевы из земли египетския до дне сего, но бех ходя во обиталищи и в кущи,</p>
<p>во всех идеже хождах во всем израили: аще глаголя глаголах ко единому колену израилеву, емуже заповедах пасти люди моя израиля, глаголя: почто не создасте ми дому кедрова?</p>
<p>и ныне сия речеши рабу моему давиду: сице глаголет Господь вседержитель: поях тя от пажити овчия на властелинство людем моим израилю,</p>
<p>и бех с тобою во всех, аможе ходил еси, и искорених вся враги твоя от лица твоего, и сотворих тя именита по имени великих иже на земли,</p>
<p>и положу место людем моим израилю, и насажду их, и вселятся о себе сами, и не попекутся ктому: и не приложит сын неправды обидети их, якоже исперва,</p>
<p>и от дний в няже поставих судии в людех моих во израили: и упокою тя от всех враг твоих: и возвестит ти Господь, яко созиждеши дом ему:</p>
<p>и будет егда исполнятся дние твои, и уснеши со отцы твоими, и возставлю семя твое по тебе, иже будет от чрева твоего, и уготовлю царство его:</p>
<p>той созиждет дом имени моему, и управлю престол его до века:</p>
<p>аз буду ему во отца, и той будет ми в сына: и аще приидет неправда его, и обличу его жезлом мужей и язвами сынов человеческих:</p>
<p>милости же моея не отставлю от него, якоже отставих от тех, ихже отставих от лица моего:</p>
<p>и верен будет дом его и царство его до века предо мною: и престол его будет исправлен во век.</p>
<p>По всем словесем сим и по всему видению сему, тако глагола нафан ко давиду.</p>
<p>И вниде царь давид и седе пред Господем и рече: кто есмь аз, Господи мой, Господи? и что дом мой, яко возлюбил мя еси даже до сих?</p>
<p>и мала сия пред тобою суть, Господи мой, Господи, и глаголал еси о доме раба твоего вдалеко: сей же закон человека, Господи мой, Господи:</p>
<p>и что приложит давид еще глаголати к тебе? и ныне ты веси раба твоего, Господи мой, Господи,</p>
<p>и раба твоего ради сотворил еси и по сердцу твоему сотворил еси все величество сие, сказати рабу твоему,</p>
<p>величия ради твоего, Господи мой, Господи: несть бо ин якоже ты, и несть Бога разве тебе во всех, яже слышахом ушима нашима:</p>
<p>и кто якоже людие твои израиль язык ин на земли? яко настави их Бог, еже избавити себе людий, еже положити тебе имя, еже сотворити величие и просвещение, еже изринути тебе от лица людий твоих, ихже избавил еси себе от египта, языки и селения,</p>
<p>и уготовал еси себе люди твоя израиля в люди до века, и ты, Господи, был еси им в Бога:</p>
<p>и ныне, Господи мой, Господи, слово, еже глаголал еси о рабе твоем и о доме его, увери до века, якоже глаголал еси, сотвори:</p>
<p>и ныне да возвеличится имя твое до века, глаголя: Господь вседержитель Бог над израилем, и дом раба твоего давида да будет исправлен пред тобою:</p>
<p>яко ты Господь вседержитель Бог израилев, отверзл еси ухо рабу твоему, глаголя: дом созижду тебе: сего ради обрете раб твой сердце свое еже помолитися к тебе молитвою сею:</p>
<p>и ныне, Господи мой, Господи, ты еси Бог, и словеса твоя будут истинна, и глаголал еси о рабе твоем благая сия,</p>
<p>и ныне начни и благослови дом раба твоего, еже быти ему во век пред тобою, яко ты, Господи мой, Господи, глаголал еси, и от благословения твоего да благословится дом раба твоего, еже быти во век пред тобою.</p>
<h4>8</h4>
<p>И бысть по сих, и порази давид иноплеменники и победи их, и взя давид отлученное от руки иноплеменничи.</p>
<p>И порази давид моава, и размери их ужами, положив их на земли: и быша два ужа на умерщвление, и два ужа на оживление: и бысть моав давиду в раба дающа дань.</p>
<p>И порази давид адраазара сына раава царя сувска, идущу ему поставити руку свою на реце евфрате:</p>
<p>и предвзя давид от него тысящу колесниц и седмь тысящ конник и двадесять тысящ мужей пешцев, и разруши давид вся колесницы, и остави себе от них сто колесниц.</p>
<p>И прииде сириа дамаскова помощи адраазару царю сувску, и порази давид от сирии двадесять две тысящы мужей,</p>
<p>и постави давид стражу в сирии, яже под дамаском, и бысть сириа давиду в рабы дающыя дань: и спасе Господь давида во всех, аможе хождаше.</p>
<p>И взя давид гривны златыя, яже быша на отроцех адраазара царя сувска, и принесе я во Иерусалим: и взя их сусаким царь египетск, егда взыде во Иерусалим во дни ровоама сына соломоня.</p>
<p>И от метевака и от избранных градов адраазаровых взя давид медь многу зело, из неяже сотвори соломон море медяно и столпы, и умывалницы и вся сосуды.</p>
<p>И услыша фоа царь имафский, яко порази давид всю силу адраазарову,</p>
<p>и посла фоа иеддурама сына своего к царю давиду вопросити его яже о мире, и благословити его, понеже победи адраазара и уби его, зане сопротивляяся бе адраазару: и в руку его быша сосуды сребряны и сосуды златы и сосуды медяны:</p>
<p>и сия освяти царь давид Господу со сребром и златом, еже освяти от всех градов, имиже возоблада,</p>
<p>от идумеи и от моава, и от сынов аммоних и от иноплеменник, и от амалика и от корыстей адраазара сына раава, царя сувска.</p>
<p>И сотвори давид (себе) имя: и егда возвращашеся, порази идумею в гевелеме, до осминадесять тысящ:</p>
<p>и постави во идумеи давид стражу, во всей идумеи, и быша вси идумеане раби царю давиду: и спасе Господь давида во всех, аможе хождаше.</p>
<p>И царствова давид над всем израилем, и бе давид творяй суд и правду над всеми людьми своими.</p>
<p>И иоав сын саруин над воинствы (его), и иосафат сын ахилудов над памятописанми,</p>
<p>и садок сын ахитов и ахимелех сын авиафарь жерцы, и саса книжник,</p>
<p>и ванеа сын иодаев советник, и хелефий и фелетий, и сынове давидовы началницы двора быша.</p>
<h4>9</h4>
<p>И рече давид: есть ли еще оставшийся в дому саули, и сотворю с ним милость ионафана ради?</p>
<p>И от дому сауля бе отрок, и имя ему сива: и призваша его к давиду, и рече к нему царь: ты ли еси сива? И рече: аз раб твой.</p>
<p>И рече царь: остася ли от дому сауля еще муж, и сотворю с ним милость Божию? И рече сива к царю: еще есть сын ионафанов, хром ногама.</p>
<p>И рече царь: где есть? И рече сива к царю: се, в дому махира сына амииля от лодавара.</p>
<p>И посла царь давид, и взя его из дому махира сына амииля от лодавара.</p>
<p>И прииде мемфивосфей сын ионафана сына саулова к царю давиду, и паде на лицы своем и поклонися ему. И рече ему давид: мемфивосфее. И рече: се, раб твой.</p>
<p>И рече ему давид: не бойся, яко творя сотворю с тобою милость ионафана ради отца твоего, и возвращу тебе вся села саула деда твоего, и ты яждь хлеб на трапезе моей всегда.</p>
<p>И поклонися ему мемфивосфей и рече: кто есмь аз раб твой, яко призрел еси на пса умершаго подобнаго мне?</p>
<p>И призва царь сиву отрочища сауля, и рече ему: вся елика суть сауля и весь дом его дах сыну господина твоего:</p>
<p>и делай ему землю ты и сынове твои и раби твои, и да приносиши сыну господина твоего хлебы, да яст: и мемфивосфей сын господина твоего да яст хлеб всегда на трапезе моей. У сивы же бяху пятьнадесять сынов и двадесять рабов.</p>
<p>И рече сива к царю: по всем, елика заповеда господин мой царь рабу своему, тако сотворит раб твой. И мемфивосфей ядяше на трапезе давидове, якоже един от сынов царевых.</p>
<p>И мемфивосфею сын бе мал, и имя ему миха, и все обитание дому сивина раби бяху мемфивосфеовы.</p>
<p>И мемфивосфей живяше во Иерусалиме, яко на трапезе цареве ядяше всегда: и той бяше хром обема ногама своима.</p>
<h4>10</h4>
<p>И бысть по сих, и умре царь сынов аммоних, и царствова сын его аннон вместо его.</p>
<p>И рече давид: сотворю милость со анноном сыном наасовым, имже образом сотвори отец его милость со мною. И посла давид утешити его рукою рабов своих о отце его. И приидоша отроцы давидовы в землю сынов аммоних.</p>
<p>И реша старейшины сынов аммоних ко аннону господину своему: еда прославления ради отца твоего пред тобою посла к тебе давид утешители? не да испытают ли град, и соглядают его, еже разрушити его, посла давид рабы своя к тебе?</p>
<p>И взя аннон отроки давидовы, и остриже половину брад их, и обреза одеяния их половину даже до чресл их, и отпусти их.</p>
<p>И возвестиша давиду о мужех, и посла в сретение им, яко беша мужие тии обезчещени зело. И рече царь: седите во иерихоне, дондеже возрастут брады вашя, и возвратитеся.</p>
<p>И видеша сынове аммони, яко посрамлени быша людие давидовы: и послаша сынове аммони, и наяша сирию вефраамлю, и сирию сувску и роовлю двадесять тысящ пешцев, и царя амалика мааха тысящу мужей, и истова дванадесять тысящ мужей.</p>
<p>И слыша давид, и посла иоава и всю силу сильных.</p>
<p>И изыдоша сынове аммони, и устроиша брань пред враты града: сириа же сувска и роов, и истов и амалик, едини (сташа) на селе.</p>
<p>И виде иоав, яко бысть на него противное лице брани сопреди и созади, и избра от всех юнош израилевых, и устрои их противу сириан,</p>
<p>останок же людий даде в руце брату своему авессе и устрои я противу сынов аммоних,</p>
<p>и рече (иоав ко авессе): аще укрепится сириа паче мене, и будете мне на спасение: аще же укрепятся сынове аммони паче тебе, и будем спасати тя:</p>
<p>мужаимся и укрепимся о людех наших и о градех Бога нашего, и Господь сотворит благое пред очима своима.</p>
<p>И прииде иоав и людие его с ним на брань на сирию, и побегоша от лица его.</p>
<p>И видеша сынове аммони, яко бежаша сириане, и бежаша от лица авессы и внидоша во град. И возвратися иоав от сынов аммоних, и прииде во Иерусалим.</p>
<p>И видеша сириане, яко падоша пред израилем, и собрашася вкупе.</p>
<p>И посла адраазар, и собра сирианы, иже об он пол реки халамака, и приидоша во елам: и совак старейшина силы адраазаровы пред ними.</p>
<p>И возвестиша давиду, и собра всего израиля, и прейде иордан, и прииде во елам. И устроишася сириане на давида, и брашася с ним,</p>
<p>и бежаша сириане от лица израилтян. И отя давид от сирии седмь сот колесниц и четыредесять тысящ конник, и совака старейшину силы его уби, и умре тамо.</p>
<p>И видеша вси царие раби адраазаровы, яко падоша пред израилем, и пребегоша ко израилю и работаша им: и убояшася сириане спасати ктому сынов аммоних.</p>
<h4>11</h4>
<p>И бысть по возвращении лета, во время исхождения царей (на брань), и посла давид иоава и отроки своя с ним, и всего израиля: и расточиша сыны аммони и обседоша окрест раввафа, и давид седе во Иерусалиме.</p>
<p>И бысть при вечере, и воста давид от ложа своего, и хождаше на крове дому царскаго, и увиде жену с крова мыющуюся: жена же взором добра велми:</p>
<p>и посла давид, и взыска жену, и рече: не сия ли вирсавиа дщерь елиавля, жена урии хеттеанина?</p>
<p>И посла давид слуги, и взя ю, и вниде к ней, и преспа с нею: и та бе очистилася от нечистоты своея, и возвратися в дом свой.</p>
<p>И зачат жена во чреве: и пославши возвести давиду и рече: се, аз есмь во чреве имущая.</p>
<p>И посла давид ко иоаву, глаголя: посли ко мне урию хеттеанина. И посла иоав урию к давиду.</p>
<p>И прииде уриа и вниде к нему, и вопроси его давид о мире иоава и о мире людий и о мире брани.</p>
<p>И рече давид ко урии: иди в дом твой, и умый нозе твои. И изыде уриа из дому царева, и иде вслед его снедь царева.</p>
<p>И спа уриа пред враты дому царева с рабы господина своего, а не иде в дом свой.</p>
<p>И возвестиша давиду, глаголюще: яко не ходи уриа в дом свой. И рече давид ко урии: не с пути ли пришел еси? почто не вшел еси в дом твой?</p>
<p>И рече уриа к давиду: кивот Божий и израиль и иуда пребывают в кущах, и господин мой иоав и раби господина моего на лицы сел пребывают, аз же вниду ли в дом мой ясти и пити и спати с женою моею? како? жива душа твоя, аще сотворю глагол сей.</p>
<p>И рече давид ко урии: поседи зде и днесь, и заутра отпущу тя. И пребысть уриа во Иерусалиме в той день и во утрешний.</p>
<p>И призва его давид, и яде пред ним и пияше, и упои его, и отиде в вечер спати на ложе свое с рабы господина своего, в дом же свой не иде.</p>
<p>И бысть утро, и написа давид писание ко иоаву, и посла рукою урииною.</p>
<p>И написа в писании, глаголя: введи урию противу брани крепкия и возвратитеся вспять от него, да язвен будет и умрет.</p>
<p>И бысть егда стрежаше иоав у града, и постави урию на месте, идеже ведяше, яко мужие сильни тамо.</p>
<p>И изыдоша мужие из града и бияхуся со иоавом: и падоша от людий от рабов давидовых, умре же и уриа хеттеанин.</p>
<p>И посла иоав, и возвести давиду вся словеса, яже о брани, глаголати к царю.</p>
<p>И заповеда (иоав) послу, глаголя: егда скончаеши вся речи, яже от брани, к царю глаголати,</p>
<p>и будет аще разгневается царь и речет ти: почто приближистеся ко граду на брань? не ведасте ли, яко стреляти будут с стены?</p>
<p>кто уби авимелеха сына иеровааля сына нирова? не жена ли верже нань уломком жернова с стены, (и урази его,) и умре в фамасе? почто приступасте к стене? и речеши: и раб твой уриа хеттеанин (убиен бысть, и) умре.</p>
<p>И иде посол иоавль к царю во Иерусалим, и прииде, и возвести давиду вся, елика глагола ему иоав, вся глаголы брани. И разгневася давид на иоава и рече к послу: почто приближистеся ко граду битися? не ведасте ли, яко язвени будете со стены? кто уби авимелеха сына иеровааля? не жена ли верже нань уломок жернова со стены, и умре в фамасе? почто приближистеся к стене?</p>
<p>И рече посол к давиду: яко укрепишася на ны мужие и изыдоша на ны на село, и гонихом я до врат града:</p>
<p>и стреляша стрелцы со стены на рабы твоя, и умроша от отрок царских, и раб твой уриа хеттеанин умре.</p>
<p>И рече давид к послу: сице да речеши ко иоаву: да не будет зло пред очима твоима слово сие, яко овогда убо сице, овогда же инако поядает мечь: укрепи брань твою на град, и раскопай и: и укрепи его.</p>
<p>И услыша жена уриина, яко умре уриа муж ея, и рыдаше по мужи своем.</p>
<p>И прейде плачь, и посла давид, и введе ю в дом свой, и бысть ему жена, и роди ему сына. И зол явися глагол, егоже сотвори давид, пред очима Господнима.</p>
<h4>12</h4>
<p>И посла Господь нафана пророка к давиду. И вниде к нему (и рече ему: отвещай ми, царю, ныне суд сей:) и рече ему: два мужа беста во единем граде, един богат, а другий убог:</p>
<p>и у богатаго стада бяху и буйволи мнози зело,</p>
<p>у убогаго же ничтоже бе, но токмо агница едина мала, юже стяжа и снабде, и вскорми ю, и возрасте с ним и с сынами его вкупе: от хлеба его ядяше и от чаши его пияше, и на лоне его почиваше, и бе ему яко дщерь:</p>
<p>и прииде некто с пути к мужу богатому, и не восхоте взяти от стад своих и от буйволиц своих на сотворение обеда путнику пришедшу к нему: но взя агницу убогаго, и уготова ю на обед мужу пришедшу к нему.</p>
<p>И разгневася гневом зело давид на мужа (того), и рече давид к нафану: жив Господь, яко сын смерти есть муж сотворивый сие:</p>
<p>и агницу возвратит седмерицею за сие, яко сотворил глагол сей, и за сие, яко не пощаде.</p>
<p>И рече нафан к давиду: ты еси муж сотворивый сие: сия глаголет Господь Бог израилев: аз есмь помазавый тя в царя над израилем, и аз есмь избавивый тя от руки сауловы:</p>
<p>и дах ти дом господина твоего и жены господина твоего на лоно твое, и дах ти дом израилев и иудин: и аще мало ти есть, приложу тебе к сим:</p>
<p>и что яко презрел еси слово Господне, еже сотворити лукавое пред очима его? урию хеттеанина убил еси мечем, и жену его поял еси себе в жену, и того убил еси мечем сынов аммоних:</p>
<p>и ныне не отступит мечь от дому твоего до века: зане уничижил мя еси и поял еси жену урии хеттеанина в жену себе:</p>
<p>сия глаголет Господь: се, аз воздвигну на тя злая от дому твоего, и возму жены твоя пред очима твоима и дам ближнему твоему, и будет спати со женами твоими пред солнцем сим:</p>
<p>яко ты сотворил еси втайне, аз же сотворю глаголгол сей пред всем израилем и пред солнцем сим.</p>
<p>И рече давид к нафану: согреших ко Господу. И рече нафан к давиду: и Господь отя согрешение твое, не умреши:</p>
<p>обаче яко поощряя изострил еси врагов Господних глаголом сим, и сын твой родивыйся тебе смертию умрет.</p>
<p>И отиде нафан в дом свой. И сокруши Господь детище, еже роди жена уриина давиду, и разболеся.</p>
<p>И взыска давид Бога о детищи, и постися давид постом, и вниде и водворися, и лежаше на земли:</p>
<p>и внидоша к нему старейшины дому его воздвигнути его от земли, и не восхоте, и не яде с ними хлеба.</p>
<p>И бысть в день седмый, и умре отроча. И убояшася раби давидовы поведати ему, яко умре отроча, реша бо: се, егда отроча еще живо бяше, глаголахом к нему, и не послуша гласа нашего: и како речем к нему, яко умре отроча, и сотворит злая?</p>
<p>И разуме давид, яко отроцы его шепчут, и позна давид, яко умре отроча. И рече давид отроком своим: умре ли отроча? и реша: умре.</p>
<p>И воста давид от земли, и умыся и помазася, и измени ризы своя, и вниде в дом Божий, и поклонися ему, и вниде в дом свой, и проси ясти хлеба, и предложиша ему хлеб, и яде.</p>
<p>И реша отроцы его к нему: что глагол сей, егоже сотворил еси отрочате ради, яко еще сущу отрочати живу, постился еси и плакал и бдел еси: егда же умре отроча, востал, и ял еси хлеб, и пил еси?</p>
<p>И рече давид: егда бе отроча еще живо, постихся и плаках, яко рех: кто весть, помилует ли мя Господь и живо будет отроча?</p>
<p>ныне же умре, почто мне поститися? еда возмогу возвратити е ктому? аз имам ити к нему, тое же не возвратится ко мне.</p>
<p>И утеши давид вирсавию жену свою, и вниде к ней и спа с нею, и зача и роди сына, и нарече имя ему соломон: и Господь возлюби его.</p>
<p>И посла рукою нафана пророка, и нарече имя ему иеддеди словом Господним.</p>
<p>Иоав же воева в раввафе сынов аммоних и взя град царства.</p>
<p>И посла иоав вестники к давиду и рече: воевах на равваф и взях град вод:</p>
<p>и ныне собери останок людий и ополчися на град, и приими его, да не аз возму град, и наречется имя мое на нем.</p>
<p>И собра давид вся люди, и пойде в равваф, и ополчися нань, и взя его:</p>
<p>и взя венец молхома царя их с главы его, талант злата вес его, и от камения драга, и бе на главе давидове, и корысть изнесе из града многу зело:</p>
<p>и люди сущыя в нем изведе, и положи на пилы и на трезубы железны и секиры железны, и превождаше их сквозе пещь плинфяну. И тако сотвори всем градом сынов аммоних. И возвратися давид и весь израиль во Иерусалим.</p>
<h4>13</h4>
<p>И бысть по сих, и у авессалома сына давидова бе сестра добра взором зело, имя же ей фамарь, и возлюби ю амнон сын давидов:</p>
<p>и скорбяше амнон, яко и разболетися (ему) сестры своея ради фамары, зане дева бяше сия, и не удобно бе пред очима амнонима что сотворити ей.</p>
<p>И бе амнону друг, имя же ему ионадав, сын самаа брата давидова, и ионадав муж мудр зело.</p>
<p>И рече ему (ионадав): что ти, яко ты тако болиши, сыне царев, утро утро? и не возвещаеши ми? И рече ему амнон: фамару сестру авессалома брата моего аз люблю.</p>
<p>И рече ему ионадав: лязи на постели твоей и разболися, и внидет отец твой видети тя, и речеши к нему: да приидет ныне фамарь сестра моя, и да ми даст ясти, и да сотворит пред очима моима снедь, да увижду и вкушу от рук ея.</p>
<p>И ляже амнон и разболеся: и вниде царь видети его. И рече амнон к царю: да приидет ныне фамарь сестра моя ко мне и да испечет два пряжма пред очима моима, и имам ясти от руку ея.</p>
<p>И посла давид к фамаре в дом, глаголя: иди ныне в дом амнона брата твоего и сотвори ему снедь.</p>
<p>И иде фамарь в дом амнона брата своего, и той лежаше. И взя тесто, и смеси, и устрои пред очима его, и испече пряжма:</p>
<p>и взя сковраду и изложи пред него, и не восхоте ясти. И рече амнон: изжените вся мужы от мене. И изгнаша вся мужы от него.</p>
<p>И рече амнон к фамаре: внеси ми снедь во внутреннюю храмину, и ям от руку твоею. И взя фамарь пряжма, яже испече, и внесе амнону брату своему во внутреннюю храмину,</p>
<p>и представи ему да яст. И ят ю, и рече ей: гряди, лязи со мною, сестро моя.</p>
<p>И рече ему: ни, брате мой, не обругай мене, понеже не сотворится тако во израили, не сотвори безумия сего:</p>
<p>и аз камо скрыю безчестие мое? и ты будеши яко един от безумных во израили: и ныне глаголи к царю, да не отлучит мене от тебе.</p>
<p>И не восхоте амнон послушати гласа ея, и преодоле ей, и смири ю, и преспа с нею.</p>
<p>И возненавиде ю амнон ненавистию великою зело, яко велиим ненавидением возненавиде ю паче любве, еюже любляше ю, и рече ей амнон: востани и отиди.</p>
<p>И рече ему фамарь: (ни, брате,) яко злоба болши есть последняя паче первыя, юже сотворил еси со мною, еже отслати мене. И не восхоте амнон слышати гласа ея.</p>
<p>И призва отрока своего, приставника дому своего, и рече ему: отсли ныне сию от мене вон, и заключи двери вслед ея.</p>
<p>И бе риза на ней испещрена, понеже тако облачахуся дщери царевы, сущыя девицы, во одежды своя. И изведе ю вон слуга его и затвори двери вслед ея.</p>
<p>И взя фамарь пепел, и насыпа на главу свою, и одежду испещренную растерза на себе, и возложи руце свои на главу свою, и идущи идяше и вопияше.</p>
<p>И рече к ней авессалом брат ея: еда амнон брат твой бысть с тобою? и ныне, сестро моя, умолчи, яко брат твой есть: не полагай на сердцы твоем еже глаголати слово сие. И седе фамарь вдовствующи в дому авессалома брата своего.</p>
<p>И слыша царь давид вся словеса сия, и разгневася зело, и не опечали духа амнона сына своего, понеже любляше его, яко первенец бе ему.</p>
<p>И не глагола авессалом со амноном ни о добре, ни о зле, понеже возненавиде авессалом амнона того ради, понеже фамару сестру его обругал.</p>
<p>И бысть по двух летех дний, и беша стригуще (овцы) авессаломовы (раби) в веласоре близ ефрема: и призва авессалом вся сыны царевы.</p>
<p>И прииде авессалом ко царю и рече: се, ныне стригут рабу твоему, да идет убо царь и отроцы его с рабом твоим.</p>
<p>И рече царь ко авессалому: ни, сыне мой, да не пойдем вси мы, и да не отяготим тя. И нуждаше его: и не восхоте (царь) ити, и благослови его.</p>
<p>И рече авессалом к нему: аще же ни, поне да идет с нами амнон брат мой. И рече ему царь: почто идет с тобою амнон?</p>
<p>И принуди его авессалом, и отпусти с ним амнона и вся сыны царевы. И сотвори авессалом пир, якоже творит пир царь.</p>
<p>И заповеда авессалом отроком своим, глаголя: видите егда возблажает сердце амноне от вина, и реку вам: поразите амнона, и умертвите его: не убойтеся, яко не аз ли есмь повелеваяй вам? мужайтеся и будите в сыны силы.</p>
<p>И сотвориша отроцы авессаломли амнону, якоже заповеда им авессалом. И восташа вси сынове царевы, и вседе кийждо на мска своего, и бежаша.</p>
<p>И бысть, сущым им на пути, и слух дойде до давида, глаголя: изби авессалом вся сыны царевы, и не избысть от них ни един.</p>
<p>И воста царь, и растерза ризы своя, и ляже на земли, и вси отроцы его предстоящии ему растерзаша ризы своя.</p>
<p>И рече ионадав, сын самаа брата давидова, и рече: да не речет господин мой царь, яко вся отроки сыны царевы уби, но амнон есть един убиен, яко той из уст авессалому не исхождаше, отнележе обруга сестру его фамару:</p>
<p>и ныне да не полагает господин мой царь словесе на сердцы своем, глаголя: вси сынове царевы умроша: яко амнон един умре.</p>
<p>И побеже авессалом. И воздвиже отрок страж очеса своя и виде: и се, людие мнози идуще путем вслед его со страны гор в низхождение. И прииде страж и возвести царю и рече: мужы видех от пути оронска со страны горы.</p>
<p>И рече ионадав ко царю: се, сынове царевы приходят: по словеси раба твоего, тако бысть.</p>
<p>И бысть егда сконча глаголя, и се, сынове царевы приидоша и воздвигоша глас свой и плакаша: и сам царь и вси отроцы его плакаша плачем великим зело.</p>
<p>И авессалом убеже, и прииде ко фолму сыну емиуда, царю гедсурску, в землю хамаахадску. И плакаше давид царь о сыне своем вся дни.</p>
<p>И авессалом убеже, и иде в гедсур, и бе тамо три лета.</p>
<p>И остави царь давид изыти вслед авессалома, яко утешися о амноне, яко умре.</p>
<h4>14</h4>
<p>И разуме иоав сын саруин, яко сердце царево преклонися ко авессалому.</p>
<p>И посла иоав в фекою, и взя оттуду жену мудру и рече к ней: сетуй ныне, и облецыся в ризы сетования, и не помажися елеем, и будеши яко жена сетующая о умершем дни многи:</p>
<p>и внидеши ко царю и речеши к нему по глаголу сему. И положи иоав словеса своя во уста ея.</p>
<p>И вниде жена фекоитяныня ко царю и паде на лицы своем на землю, и поклонися ему, и рече: спаси, царю, спаси мя.</p>
<p>И рече ей царь: что ти есть? Она же рече: издавна вдова жена аз есмь, и умре муж мой:</p>
<p>и рабе твоей два сына, и бистася оба на селе, и не бысть кто бы их разлучил, и нападе един на брата своего, и умертви его:</p>
<p>и се, воста все отечество на рабу твою и реша: дай убившаго брата своего, и умертвим его вместо души брата, егоже уби, и погубим и наследника вашего: и угасят искру мою оставшуюся, яко не оставити мужу моему останка и имене на лицы земли.</p>
<p>И рече царь к жене: иди здрава в дом свой, и аз заповедаю о тебе.</p>
<p>И рече жена фекоитяныня ко царю: на мне беззаконие, господи мой царю, и на дому отца моего, царь же и престол его неповинен.</p>
<p>И рече царь: кто глаголяй к тебе, и приведеши его ко мне, и не приложит ктому коснутися ему?</p>
<p>И рече жена: да воспомянет ныне царь Господа Бога своего, внегда умножити ужика крове, еже растлити, и не имут погубити сына моего. И рече (царь): жив Господь, аще и влас падет сыну твоему с главы на землю.</p>
<p>И рече жена: да глаголет ныне раба твоя ко господину моему царю слово. Он же рече: глаголи.</p>
<p>И рече жена: почто помыслил еси тако о людех Божиих? еда от уст царевых слово сие аки преступление, еже не возвратити царю отриновеннаго своего?</p>
<p>яко смертию умрем, и яко вода низходящая на землю, яже не соберется, и приимет Бог душу, и помышляяй спасти от него отриновеннаго:</p>
<p>и ныне яко приидох глаголати ко царю господину моему глагол сей, яко увидят мя людие, и речет раба твоя: да глаголет убо ко господину моему царю, негли сотворит царь слово рабы своея,</p>
<p>яко услышит царь: да измет рабу свою из рук мужей ищущих погубити мя и сына моего от участия Божия:</p>
<p>и речет раба твоя: да будет ныне слово господа моего царя на жертву: якоже бо ангел Божий, тако господь мой царь, еже слышати благое и злое: и Господь Бог твой будет с тобою.</p>
<p>И отвеща царь и рече к жене: никакоже да утаиши от мене глагола, о немже аз вопрошу тя. И рече жена: да глаголет убо господь мой царь.</p>
<p>И рече царь: еда рука иоавля о всем сем с тобою? И рече жена к царю: да живет душа твоя, господи мой царю, аще есть одесную или ошуюю от всех, яже глагола господин мой царь, яко раб твой иоав той заповеда мне, и той вложи во уста рабе твоей вся словеса сия:</p>
<p>за еже приити лицу глагола сего, еже сотвори раб твой иоав слово сие: господин же мой царь мудр, якоже мудрость ангела Божия, еже разумети вся, яже на земли.</p>
<p>И рече царь ко иоаву: се, ныне сотворих ти по словеси твоему сему: иди, возврати отрока авессалома.</p>
<p>И паде на лицы своем иоав на землю, и поклонися, и благослови царя. И рече иоав: днесь позна раб твой, яко обретох благодать пред очима твоима, господи мой царю, яко сотвори господин мой царь слово раба своего.</p>
<p>И воста иоав и иде в гедсур, и приведе авессалома во Иерусалим.</p>
<p>И рече царь: да возвратится в дом свой, лица же моего да не видит. И возвратися авессалом в дом свой, лица же царева не виде.</p>
<p>И якоже авессалом не бе муж во всем израили хвален зело: от пяты ноги его и до верха его не бе в нем порока:</p>
<p>и внегда стрищи ему главу свою, и бысть от начала дний до дний в няже стрижашеся, яко тяжко бяше ему от них, и стригущься весяше власы главы своея двести сиклей по сиклю царскому.</p>
<p>И родишася авессалому три сыны и дщерь едина, и имя ей фамарь: сия бе жена добра зело взором, и бысть жена ровоаму сыну соломоню, и роди ему авию.</p>
<p>И седяше авессалом во Иерусалиме два лета дний, и лица царева не виде.</p>
<p>И посла авессалом ко иоаву, дабы послати его ко царю, и не восхоте приити к нему: и посла второе к нему, и не восхоте приити.</p>
<p>И рече авессалом ко отроком своим: видите, часть на селе иоавли близ мене, его тамо ячмень, идите и запалите его огнем. И запалиша раби авессаломли часть (иоавлю) огнем. И приидоша раби иоавли к нему раздравше ризы своя, и реша: пожгоша раби авессаломли часть твою огнем.</p>
<p>И воста иоав и прииде ко авессалому в дом, и рече к нему: почто сожгоша раби твои часть мою огнем?</p>
<p>И рече авессалом ко иоаву: се, посылах к тебе, глаголя: иди семо, и послю тя ко царю, глаголя: почто приидох из гедсура? лучше ми бе быти еще тамо: и ныне се, лица царева не видех: аще же есть во мне неправда, то умертви мя.</p>
<p>И вниде иоав ко царю и возвести ему. И призва авессалома, и прииде ко царю, и поклонися ему, и паде лицем своим на землю пред лицем царевым, и облобыза царь авессалома.</p>
<h4>15</h4>
<p>И бысть по сих, и сотвори себе авессалом колесницы и кони и пятьдесят муж текущих пред ним:</p>
<p>и воставаше рано авессалом, и стояше при самем пути врат: и бысть всяк муж, емуже бяше пря, прииде пред царя на суд, и возопи к нему авессалом, и глаголаше ему: от коего града ты еси? И рече ему муж: от единаго колен израилевых раб твой.</p>
<p>И рече к нему авессалом: се, словеса твоя блага и удобна, но слушающаго несть ти от царя.</p>
<p>И рече авессалом: кто мя поставит судию на земли, и ко мне приидет всяк муж имеяй прю и суд, и оправдаю его?</p>
<p>И бысть егда приближашеся муж поклонитися ему, и простираше руку свою, и приимаше его, и целоваше его.</p>
<p>И сотвори авессалом по глаголу сему всему израилю приходящым на суд к царю и приусвои авессалом сердца сынов израилевых.</p>
<p>И бысть от конца четыредесяти лет, и рече авессалом ко отцу своему: пойду ныне и воздам обеты моя, яже обещах Господу в хевроне:</p>
<p>зане обет обеща раб твой, егда жих в гедсуре сирийстем, глаголя: аще возвращая возвратит мя Господь во Иерусалим, и послужу Господу.</p>
<p>И рече ему царь: иди с миром. И востав иде в хеврон.</p>
<p>И посла авессалом соглядатаи во вся колена израилева, глаголя: егда услышите вы глас трубы рожаны, и рцыте: воцарися царь авессалом в хевроне.</p>
<p>И идоша со авессаломом двести мужей от Иерусалима позвани: и идяху в простоте своей, и не разумеша всякаго глагола.</p>
<p>И посла авессалом, и призва ахитофела галамонийскаго, советника давидова, от града его голамы, егда жряше жертвы. И бысть смятение крепко: и людий множество идущих со авессаломом.</p>
<p>И прииде вестник к давиду, глаголя: бысть сердце мужей израилевых со авессаломом.</p>
<p>И рече давид всем отроком своим сущым с ним во Иерусалиме: востаните, и бежим, яко несть нам спасения от лица авессаломля: ускорите ити, да не ускорит и возмет нас, и наведет на нас злобу, и избиет град острием меча.</p>
<p>И реша отроцы царевы к царю: вся елика заповесть господь наш царь, се, мы отроцы твои.</p>
<p>И изыде царь и весь дом его ногами своими, и остави царь десять жен подложниц своих хранити дом.</p>
<p>И изыде царь и вси отроцы его пеши и сташа в дому сущем далече:</p>
<p>и вси отроцы его от обою страну его идяху, и вси хелефее и вси фелефее и вси гефее, шесть сот мужей шедше пеши от гефа предидяху пред лицем царевым.</p>
<p>И рече царь ко еффею геффеину: почто и ты идеши с нами? возвратися и живи с царем, яко чуждь еси ты, и яко преселился еси ты от места твоего:</p>
<p>аще вчера пришел еси, и днесь ли подвигну тя ити с нами? и аз иду, аможе пойду: иди и возвратися, и возврати братию твою с тобою, и Господь да сотворит с тобою милость и истину.</p>
<p>И отвеща еффей к царю и рече: жив Господь, и жив господин мой царь, яко на месте, идеже будет господин мой царь, или в смерти, или в животе, тамо будет раб твой.</p>
<p>И рече царь ко еффею: гряди, и прейди со мною. И прейде еффей геффеин и царь и вси отроцы его и весь народ иже с ним.</p>
<p>И вся земля плакашеся гласом великим. И вси людие прехождаху по потоку кедрску, и царь прейде чрез поток кедрский, и вси людие и царь идяху к лицу пути пустыннаго.</p>
<p>И се, и садок иерей и вси левити с ним, носяще кивот завета Господня от вефары: и поставиша кивот Божий: и авиафар взыде, дондеже престаша вси людие исходити из града.</p>
<p>И рече царь к садоку: возврати кивот Божий во град, и да станет на месте своем: аще обрящу благодать пред очима Господнима, и возвратит мя, и покажет ми его и лепоту его:</p>
<p>и аще тако речет: не благоволих в тебе: се, аз есмь, да сотворит ми по благому пред очима своима.</p>
<p>И рече царь садоку иерею: видите, ты возвращаешися во град с миром и ахимаас сын твой и ионафан сын авиафаров, два сыны ваши с вами:</p>
<p>видите, аз вселяюся во аравоф пустынный, дондеже приидет ми слово от вас, еже возвестити ми.</p>
<p>И возврати садок и авиафар кивот Божий во Иерусалим, и седе тамо.</p>
<p>И давид восхождаше восходом на гору елеонскую восходя и плачася, и покрыв главу свою, и сам идяше босыма ногама: и вси людие иже с ним покрыша кийждо главу свою, и восхождаху восходяще и плачущеся.</p>
<p>И возвестиша давиду глаголюще: и ахитофел в мятежницех со авессаломом. И рече давид: разруши совет ахитофелев, Господи, Боже мой.</p>
<p>И бе давид грядый даже до роса, идеже поклонися Богу. И се, на сретение ему (изыде) хусий первый друг давидов, растерзав ризы своя, и персть на главе его.</p>
<p>И рече ему давид: аще пойдеши со мною, и будеши ми в тягость:</p>
<p>аще же возвратишися во град и речеши авессалому: минуша братия твоя, и царь за мною мину отец твой, и ныне раб твой есмь, царю, пощади мя жива быти: раб бех отца твоего тогда и доселе, ныне же аз твой раб: и разруши ми совет ахитофелев:</p>
<p>и се, с тобою тамо садок и авиафар иерее: и будет всяк глагол, егоже услышиши из уст царских, и скажеши садоку и авиафару иереем:</p>
<p>се, тамо с ними два сына их, ахимаас сын садоков и ионафан сын авиафаров: и послите рукою их ко мне всяк глагол, егоже аще услышите.</p>
<p>И вниде хусий друг давидов во град, и авессалом тогда вхождаше во Иерусалим.</p>
<h4>16</h4>
<p>И давид прейде мало что от роса, и се, сива отрок мемфивосфеов в сретение ему: и супруг ослят оседланых, и на них двести хлебов, и сто гроздий, и сто фиников, и мех вина.</p>
<p>И рече царь к сиве: что сия тебе? И рече сива: ослята на яждение дому цареву, а хлебы и финики на снедение отроком, и вино пити ослабевшым в пустыни.</p>
<p>И рече царь: и где сын господина твоего? И рече сива ко царю: се, седит во Иерусалиме, яко рече: днесь возвратят ми весь дом израилев царство отца моего.</p>
<p>И рече царь к сиве: се, тебе вся елика суть мемфивосфеова. И рече сива поклонився: да обрящу благодать пред очима твоима, господи мой царю.</p>
<p>И прииде давид царь до вафирима, и се, оттуду муж исхождаше от рода дому сауля, имя же ему семей сын гирань: изыде же исходя и проклиная</p>
<p>и камением метая на давида и на вся отроки царя давида: и вси людие и вси сильнии одесную и ошуюю царя бяху.</p>
<p>И тако рече семей проклиная его: изыди, изыди, мужу кровей и мужу беззаконный:</p>
<p>возврати на тя Господь вся крови дому сауля, понеже воцарился еси вместо его: и даде Господь царство в руце авессалома сына твоего: и се, ты в злобе твоей, яко муж кровей ты.</p>
<p>И рече авесса сын саруин ко царю: почто проклинает пес умерший сей господина моего царя? ныне пойду, и отиму главу его.</p>
<p>И рече царь ко авессе: что мне и вам, сынове саруины? оставите его, и тако да проклинает, яко Господь рече ему проклинати давида: и кто речет: почто сотворил еси тако?</p>
<p>И рече давид ко авессе и ко всем отроком своим: се, сын мой изшедый из чрева моего ищет души моея, а кольми паче сын иеминиев: оставите его проклинати мя, яко рече ему Господь:</p>
<p>негли призрит Господь на смирение мое, и возвратит ми благая вместо клятвы его во днешний день.</p>
<p>И идяше давид и вси мужие его путем: а семей идяше со страны горы близ его идый и проклиная, и камением меща со страны его, и перстию сыпая.</p>
<p>И прииде царь и вси людие иже с ним утруждени, и препочиша ту.</p>
<p>Авессалом же и вси мужие израилевы внидоша во Иерусалим, и ахитофел с ним.</p>
<p>И бысть егда прииде хусий первый друг давидов ко авессалому: и рече хусий ко авессалому: да живет царь.</p>
<p>И рече авессалом к хусию: сия ли милость твоя со другом твоим? почто не отшел еси со другом твоим?</p>
<p>И рече хусий ко авессалому: ни, но вслед (иду), егоже избра Господь и людие сии и вси мужие израилевы, того есмь, и с тем буду:</p>
<p>и второе, кому аз поработаю? не пред сыном ли его? якоже работах пред отцем твоим, тако буду и пред тобою.</p>
<p>И рече авессалом ко ахитофелу: дадите себе совет, что сотворим?</p>
<p>И рече ахитофел ко авессалому: вниди к подложницам отца твоего, яже остави стрещи дом свой, и услышат вси израилтяне, яко посрамил еси отца твоего, и возмогут руки всех сущих с тобою.</p>
<p>И поставиша авессалому шатер на палате, и вниде авессалом к подложницам отца своего пред очима всех израилтян.</p>
<p>И совет ахитофелев, егоже совещаваше во дни первыя, имже образом вопросил бы кто Бога о словеси, тако всяк совет ахитофелев, и иже давиду, и иже авессалому.</p>
<h4>17</h4>
<p>И рече ахитофел ко авессалому: изберу ныне себе дванадесять тысящ мужей и востану, и пожену вслед давида нощию,</p>
<p>и найду на него, и той утружден и ослаблен руками, и устрашу его, и побежат вси людие иже с ним, и убию царя единаго:</p>
<p>и возвращу вся люди к тебе, имже образом обращается невеста к мужеви своему: ты бо токмо души единаго мужа ищеши, всем же людем будет мир.</p>
<p>И угодно слово бысть пред очима авессаломлима и пред очима всех старейшин израилевых.</p>
<p>И рече авессалом: призовите же и хусиа арахиина, и услышим что из уст его.</p>
<p>И вниде хусий ко авессалому, и рече авессалом к нему, глаголя: по глаголу сему глагола ахитофел: сотворим ли по словеси его? аще же ни, ты глаголи.</p>
<p>И рече хусий ко авессалому: не благ совет сей, егоже совеща ахитофел единою сие.</p>
<p>И рече хусий: ты веси отца твоего и мужей его, яко сильни суть зело, и гневливи душами своими, яко медведица чад лишеная на селе, и аки вепрь свирепый на поли: и отец твой муж борец, и не даст почити людем:</p>
<p>се бо, той ныне скрыся на некоторем холме или на некоторем месте: и будет внегда напасти на них в начале, и услышит слушаяй, и речет: бысть сокрушение в людех иже за авессаломом:</p>
<p>и той сын силы, емуже сердце якоже сердце льву таящо истает: понеже весть весь израиль, яко силен отец твой, и сынове силы вси иже с ним:</p>
<p>тако советуя аз усоветовах, и собираяся соберется к тебе весь израиль от дана и до вирсавии, аки песок иже при мори во множестве, и лице твое идущее посреде их:</p>
<p>и приидем к нему на едино место, идеже обрящем его тамо, и ополчимся на него, якоже спадает роса на землю, и не оставим в нем и в мужех его иже с ним ни единаго:</p>
<p>и аще во град соберутся, и возмет весь израиль ко граду тому ужы, и совлечем его в поток, дондеже не останется тамо ниже камень.</p>
<p>И рече авессалом и вси мужие израилтестии: благ совет хусиа арахиина паче совета ахитофелева. И Господь заповеда разорити совет ахитофелев благий, яко да наведет Господь на авессалома злая вся.</p>
<p>И рече хусий арахиин ко садоку и авиафару иереем: тако и тако советова ахитофел авессалому и старейшинам израилевым: и аз тако и тако советовах:</p>
<p>и ныне послите скоро и возвестите давиду, глаголюще: не пребуди нощь сию во аравофе пустыни, но пойти потщися, да не како пожерт будет царь и вси людие иже с ним.</p>
<p>И ионафан и ахимаас стояста на студенце рогили, и иде рабыня и поведа има: и тии идоста и возвестиста давиду царю, яко не могоста явитися еже внити во град.</p>
<p>И виде их отрочищь и поведа авессалому. И идоста оба скоро и приидоста в дом мужа в ваурим: и тому ров на дворе, и снидоста тамо.</p>
<p>И взя жена, и положи покров на устии рова, и суши на нем арафоф, и не познася глагол.</p>
<p>И приидоша отроцы авессаломли к жене в дом и реша: где ахимаас и ионафан? И рече им жена: преидоста вмале воду. И искаша, и не обретоша, и возвратишася во Иерусалим.</p>
<p>Бысть же по отшествии их, и излезоста из рова, и идоста, и возвестиста давиду царю и глаголаста ему: востаните, и прейдите скоро воду, яко сице совеща на вы ахитофел.</p>
<p>И воста давид и вси людие иже с ним и преидоша иордан до света заутра, и ни един не оста, иже бы не прешел иордана.</p>
<p>И ахитофел виде, яко не сбыстся совет его, и оседла осля свое, и воста, и отиде в дом свой, во град свой: и заповеда дому своему, и удавися, и умре, и погребен бысть во гробе отца своего.</p>
<p>И давид прейде в манаим, авессалом же прейде иордан сам и вси мужие израилтестии с ним.</p>
<p>И амессая постави авессалом вместо иоава над силою: амессай же сын мужа, емуже имя иефер иезраилитин, сей вниде ко авигеи дщери иессеине, сестре саруии матере иоавли.</p>
<p>И ополчися авессалом и весь израиль в земли галаадстей.</p>
<p>И бысть егда вниде давид в манаим, и уесвий сын наасов от раввафа сынов аммоних, и махир сын амииль иже из лодавара, и верзеллий галаадитин из рогеллима,</p>
<p>принесоша десять постель устроеных и конобов десять и сосуды скуделны и пшеницу и ячмень и муку и пшено и боб и сочевицу</p>
<p>и мед и масло и овцы и сыры кравия, и принесоша давиду и людем иже с ним ясти: быша бо людие гладни и утруждени и жаждни в пустыни.</p>
<h4>18</h4>
<p>И согляда давид всех людий сущих с ним, и постави над ними тысященачалники и сотники.</p>
<p>И посла давид третию часть людий под рукою иоавлею и третию часть под рукою авессы сына саруина брата иоавля, и третию часть под рукою еффеа геффеина, и рече давид к людем: шед изыду и аз с вами.</p>
<p>И реша: не изыди, яко аще бегством побегнем, не положат на нас сердца: и аще умрем пол нас, не положат на нас сердца, понеже ты аки мы десять тысящ: и ныне лучше, яко останеши во граде на помощь нам.</p>
<p>И рече им царь: еже угодно пред очима вашима, сотворю. И ста царь при вратех: и вси людие исхождаху стами и тысящами.</p>
<p>И заповеда царь иоаву и авессе и еффееви, глаголя: пощадите ми отрока авессалома. И вси людие слышаша заповедающа царя всем князем о авессаломе.</p>
<p>И изыдоша вси людие в дубраву сопротив израилю: и бысть брань в дубраве ефремли.</p>
<p>И падоша тамо людие израилевы пред отроки давидовыми, и бысть сокрушение велико в той день, яко двадесять тысящ мужей.</p>
<p>И бысть тамо брань разсыпана по лицу всея земли: и умножи дубрава поядати людий, паче неже их пояде мечь в той день.</p>
<p>И набежа авессалом на отроки давидовы: авессалом же бе седяй на мске своем, и вбежа (с ним) меск в чащу дуба великаго, и обвишася власы главы его на дубе, и повисе между небом и землею, меск же под ним пройде.</p>
<p>И виде муж един и возвести иоаву, и рече: се, видех висяща авессалома на дубе.</p>
<p>И рече иоав мужу возвестившему ему: аще видел еси, почто не убил еси его тамо на землю? и аз дал бых тебе пятьдесят сикль сребра и пояс един.</p>
<p>И рече муж иоаву: аще ты вложиши в руце мои и тысящу сикль сребра, то не возложу руки моея на сына царева, яко при ушесах наших заповеда царь тебе и авессе и еффееви, глаголя: соблюдите ми отроча авессалома,</p>
<p>не сотворити души его неправды: и всяко слово не утаится пред царем, ты же стоиши сопротивно.</p>
<p>И рече иоав: сие аз начну, не тако пребуду пред тобою. И взя иоав три стрелы в руце свои, и вонзе я в сердце авессалому. И еще ему живу сущу на дубе,</p>
<p>и обступиша десять отрок носящии оружие иоавле, и поразиша авессалома, и умертвиша его.</p>
<p>И воструби иоав трубою рожаною, и возвратишася людие не гнати вслед израиля, яко щадяше иоав людий.</p>
<p>И взя иоав авессалома, и вверже его в пропасть велику в дубраве, и складе над ним купу камения велику зело. И вси израилтяне бежаша кийждо в селения своя.</p>
<p>Авессалом же еще жив сый, взя и постави себе столп во юдоли царстей, рече бо, яко несть ми сына на память имене моего: и нарече столп именем своим и нарече его рука авессаломля, даже до днешняго дне.</p>
<p>И ахимаас сын садоков рече ко иоаву: потеку ныне и возвещу царю, яко суди ему Господь от руки врагов его.</p>
<p>И рече ему иоав: неси муж ты возвещаяй благо днесь, но возвестиши в день другий: в днешний же день не добро возвещение, понеже сын царев умре.</p>
<p>И рече иоав хусию: шед повеждь царю елика видел еси. И поклонися хусий иоаву и отиде.</p>
<p>И приложи еще ахимаас сын садоков и рече ко иоаву: что будет, аще и аз теку вслед хусиа? И рече иоав: почто ты хощеши тещи, сыне мой? гряди, несть тебе возвещение в пользу идущему.</p>
<p>И рече ахимаас: что бо аще потеку? И рече ему иоав: тецы. И бежаше ахимаас путем равным и предвари хусиа.</p>
<p>Давид же седяще посреде двою врат. И изыде страж на кров врат ко стене, и воздвиже очи свои, и виде, и се, муж текий един пред ним.</p>
<p>И возопи страж и сказа цареви. И рече царь: аще един есть, благо возвещение во устех его. И идяше идый и приближаяся.</p>
<p>И виде страж мужа другаго текуща, и возопи к дверем и рече: се, муж и другий текущь един. И рече царь: и той есть благо возвещаяй.</p>
<p>И рече страж: аз вижду течение перваго, яко течение ахимааса сына садокова. И рече царь: муж благ сей, и возвестие благое приидет.</p>
<p>И возопи ахимаас и рече ко царю: мир. И поклонися царю лицем своим на землю и рече: благословен Господь Бог твой, иже затвори мужей воздвигших руки своя на господина моего царя.</p>
<p>И рече царь: мир ли отрочищу авессалому? И рече ахимаас: видех множество велико веселящееся, егда отпущаше раб царев иоав раба твоего, и не разумех что тамо.</p>
<p>И рече царь: возвратися, и стани зде. И шед ста созади.</p>
<p>И се, хусий вслед его прииде и рече царю: возвещается благо господину моему царю, яко суди тебе Господь днесь от руки всех востающих на тя.</p>
<p>И рече царь к хусию: мир ли отрочищу авессалому? И рече хусий: да будут, якоже отрочищь, врази господина моего царя, и вси елицы восташа нань злобою.</p>
<p>И смятеся царь, и взыде на горницу яже на вратех, и плакася: и тако глаголаше, егда плакаше: сыне мой, авессаломе, сыне мой, сыне мой, авессаломе: кто даст смерть мне вместо тебе? аз вместо тебе, авессаломе, сыне мой, сыне мой, сыне мой авессаломе.</p>
<h4>19</h4>
<p>И поведаша иоаву, глаголюще: се, царь плачет и рыдает о авессаломе.</p>
<p>И бысть спасение в той день в рыдание всем людем, услышаша бо людие в той день, глаголюще: яко печален есть царь о сыне своем.</p>
<p>И украдахуся людие в той день еже входити во град, якоже украдаются людие посрамленнии, внегда бегати им на брани.</p>
<p>И царь покры лице свое: и возопи царь гласом великим, глаголя: сыне мой, авессаломе, авессаломе, сыне мой.</p>
<p>И вниде иоав к царю в дом и рече: посрамил еси днесь лица раб твоих всех иземших тя днесь и душу сынов твоих и дщерей твоих и душу жен твоих и подложниц твоих,</p>
<p>еже любити ненавидящыя тебе и ненавидети любящыя тя: и явил еси днесь, яко не суть тебе князи, ниже отроцы: но разумех днесь, яко аще бы авессалом жив был, мы вси днесь мертвы быхом были, яко тогда право было бы пред очима твоима:</p>
<p>и ныне востав изыди и глаголи в сердца рабов твоих, яко о Господе кляхся, яко аще не изыдеши днесь, не останет ни един муж с тобою в нощь сию: и разумей в себе, яко зло ти есть сие паче всех зол, яже приидоша на тя от юности твоея до ныне.</p>
<p>И воста царь и седе при дверех. И возвестиша всем людем глаголюще: се, царь седит в дверех. И внидоша вси людие пред лице царево пред двери: мужие же израилевы бежаша во селения своя.</p>
<p>И пряхуся вси людие во всех коленах израилевых, глаголюще: царь давид избави ны от всех враг наших, и се, изя нас от руки иноплеменничи, и ныне бежа от земли и от царства своего и от авессалома:</p>
<p>авессалом же, егоже помазахом над нами, умре на брани: и ныне что вы молчите, еже возвратити царя? И глагол всего израиля прииде ко царю.</p>
<p>И царь давид посла ко садоку и ко авиафару иереом, глаголя: рцыте старейшинам иудиным, глаголюще: почто бысте последнии, еже возвратити царя в дом его? слово же всего израиля прииде к царю в дом его:</p>
<p>братия моя вы, кости моя и плоть моя вы есте, то почто бысте последнии, еже возвратити царя в дом его?</p>
<p>и амессаю рцыте: неси ли кость моя и плоть моя ты? и ныне сия ми да сотворит Бог и сия да приложит, аще не будеши князь силы предо мною во вся дни вместо иоава.</p>
<p>И преклони сердца всех мужей иудиных яко мужа единаго. И послаша к царю, глаголюще: возвратися ты и вси раби твои.</p>
<p>И возвратися царь и прииде до иордана, и мужие иудины приидоша в галгалы еже изыти на сретение царю, превести царя чрез иордан.</p>
<p>И ускори семей сын гирань сына иеминиева, иже от ваурима, и сниде с мужми иудиными во сретение царю давиду,</p>
<p>и тысяща мужей с ним от вениамина, и сива отрок дому сауля, и пятьнадесять сынов его с ним, и двадесять рабов его с ним: и управиша на иордан путь пред царем,</p>
<p>и послужиша служением о преведении цареве. И прейде преход еже превести дом царев и сотворити правое пред очима его. И семей сын гирань паде на лицы своем пред царем, егда прехождаше иордан,</p>
<p>и рече ко царю: да не вменит господин мой беззакония, и не помяни елика неправдова раб твой в день он, в оньже господин мой царь исхождаше из Иерусалима, еже содержати царю в сердцы своем:</p>
<p>понеже разуме раб твой, яко аз согреших, и се, аз приидох днесь первее всего израиля и дому иосифля, еже снити ми на сретение господину моему царю.</p>
<p>И отвеща авесса сын саруин и рече: сего ли ради не умертвится семей, яко прокля христа Господня?</p>
<p>И рече давид: что мне и вам, сынове саруины, яко бысте мне днесь в навет? днесь не умертвится муж от израиля, понеже не вем ли, яко днесь царствую аз над израилем?</p>
<p>и рече царь и семею: не умреши. И клятся ему царь.</p>
<p>И се, мемфивосфей сын ионафана сына сауля сниде на сретение царю, и не омы ног своих, и не обреза ногтей, ниже управи брады своея, и риз своих не измы от дне того, в оньже изыде царь, до дне в оньже той возвратися с миром.</p>
<p>И бысть егда вниде во Иерусалим на сретение царю, и рече ему царь: что яко не пошел еси со мною, мемфивосфее?</p>
<p>И рече к нему мемфивосфей: господи мой царю, пренебреже мене раб мой, яко рече раб твой ему: оседлай ми осля, и всяду на не, и пойду с царем, яко хром раб твой:</p>
<p>и оболга раба твоего ко господину моему царю: и господин мой царь яко ангел Божий, и сотвори благое пред очима твоима:</p>
<p>яко не бе весь дом отца моего, разве мужие (повиннии) смерти господину моему царю, и посадил еси раба твоего с ядущими на трапезе твоей: и кое есть мне еще оправдание, и возопити мне еще к царю?</p>
<p>И рече ему царь: почто глаголеши еще словеса твоя? рех тебе и сиве: разделите себе села.</p>
<p>И рече мемфивосфей к царю: и вся да возмет, повнегда приити господину моему царю в мире в дом свой.</p>
<p>И верзеллий галаадитин сниде из рогеллима, и прейде с царем иордан, еже превести его чрез иордан.</p>
<p>И верзеллий муж стар зело, сын осмидесяти лет, и той препита царя, егда живяше в манаиме, яко муж бе велий зело.</p>
<p>И рече царь к верзеллию: ты прейдеши со мною, и препитаю старость твою со мною во Иерусалиме.</p>
<p>И рече верзеллий к царю: колицы дни лет живота моего, яко да взыду с царем во Иерусалим?</p>
<p>сын осмидесяти лет аз днесь есмь: еда уразумею посреде блага и посреде лукава? или уразумеет еще раб твой, еже ям, или еже пию? или услышу глас еще поющих и воспевающих? и вскую будет еще раб твой в тяжесть господину моему царю?</p>
<p>мало прейдет раб твой иордан с царем: и почто воздает ми царь воздаяние сие?</p>
<p>да возвратится ныне раб твой, и умру во граде моем, у гроба отца моего и матере моея: и се, раб твой сын мой хамаам прейдет с господем моим царем, и сотвори ему благое пред очима твоима.</p>
<p>И рече царь: со мною да прейдет хамаам, и аз сотворю ему благое пред очима моима, и вся елика изберет себе у мене, сотворю тебе.</p>
<p>И преидоша вси людие иордан, и царь прейде, и целова царь верзеллиа и благослови его, и отпусти его в дом его.</p>
<p>И прейде царь в галгалы, и хамаам прейде с ним, и вси людие иудины провождаху царя и пол людий израилевых.</p>
<p>И се, вси мужие израилевы приидоша к царю и реша к царю: что яко украдоша тебе братия нашя мужие иудины, и преведоша царя и дом его чрез иордан, и вси мужие давидовы с ним?</p>
<p>И отвещаша вси мужие иудины к мужем израилевым и реша: зане ближний нам царь: и почто тако разгневастеся от словеси сем? еда яди ядохом от царя? или дары даде нам, или дани отя от нас?</p>
<p>И отвещаша мужие израилстии к мужем иудиным и реша: десять рук мы у царя, и в давиде есмы паче тебе, и первенец аз, нежели ты: и почто сице укоряеши мя? и не вменися слово мое прежде мене иуде возвратити царя мне? И отягча слово мужей иудиных паче словес мужей израилевых.</p>
<h4>20</h4>
<p>И тамо бяше сын беззаконный, имя же ему савей, сын вохоров, муж иеминиов, и воструби трубою рожаною и рече: несть нам части в давиде, ниже наследия нам в сыне иессееве: (возвратитеся,) мужие израилтестии, в селения ваша.</p>
<p>И отступиша вси мужие израилевы от давида вслед савеа сына вохорова: мужие же иудины прилепишася к царю своему от иордана даже и до Иерусалима.</p>
<p>И вниде давид в дом свой во Иерусалим, и взя царь десять жен подложниц своих, яже остави стрещи дом, и даде их в дом стражбы: и препита их, и (оттоле) не вниде к ним: и беша храними до дне смерти своея, вдовски живущя.</p>
<p>И рече царь ко амессаю: созови ми мужы иудины в три дни, ты же зде стани.</p>
<p>И пойде амессай созвати мужей иудиных, и умедли от времене, в неже повеле ему давид.</p>
<p>И рече давид ко авессе: ныне зло сотворит нам савей сын вохорь паче авессалома: и ныне ты поими с собою отроки господина своего, и пожени вслед его, да не како обрящет себе грады тверды и застенится от очес наших.</p>
<p>И изыдоша вслед его авесса и мужие иоавли, и хереффи и фелеффи и вси сильнии, и изыдоша из Иерусалима гнати вслед савеа сына вохорова.</p>
<p>И тии (бяху) у камене великаго, иже в гаваоне, и амессай вниде пред ними: иоав же препоясан ризами одеяния своего, и верху того препоясан мечем припряженым при чреслех его в ножнах его, и егда отиде, и мечь изсунуся и паде.</p>
<p>И рече иоав амессаю: здрав ли еси, брате? И взя иоав рукою десною за браду амессаеву лобзати его:</p>
<p>амессай же не побрежеся меча, иже в руце иоавли: и удари его иоав мечем в чресла его, и излияся чрево его на землю, и не повтори ему, и умре (амессай). Иоав же и авесса брат его гнаста вслед савеа сына вохоря.</p>
<p>И муж ста над ним от отрок иоавлих и рече: кто хощет (быти) иоавль, и кто давидов, вслед иоава (да идет).</p>
<p>Амессай же мертв валяшеся в крови посреде пути. И виде муж, яко остановляхуся над ним вси людие, и соврати амессая с пути на село, и возложи на него ризу, понеже видяше всякаго приходяща над ним стоявша:</p>
<p>и бысть егда принесе от пути, преидоша вси мужие израилевы вслед иоава, еже гнати вслед савеа сына вохоря.</p>
<p>И сей пройде вся колена израилева во авель и во вефмаху: и вси в харре, и вси грады собрашася, и идоша вслед его,</p>
<p>и приидоша и ополчишася на него окрест во авели и во вефмахе: и насыпаша землю ко граду, и ста на предстении: и вси людие иже со иоавом помышляху низложити стену (градскую).</p>
<p>И возопи жена мудрая со стены и рече: слышите, слышите, рцыте ныне иоаву, да приближится до зде, и возглаголю к нему.</p>
<p>И приближися к ней (иоав), и рече жена: ты ли еси иоав? Он же рече: аз. И рече ему: послушай словес рабы твоея. И рече иоав: послушаю, аз есмь.</p>
<p>И рече глаголющи: слово глаголаша в первых, глаголюще: вопрошаемь вопрошен бысть во авели и в дане, аще оскудеша, яже положиша вернии израилевы: вопрошающе да вопросят во авели, и тако рече, аще оскудеша:</p>
<p>аз есмь мирная утверждений израилевых, ты же ищеши умертвити град и матерь градов израилевых: и почто потопляеши достояние Господне?</p>
<p>И отвеща иоав и рече: милостив мне, милостив мне, аще потоплю и аще разрушу:</p>
<p>не тако слово, яко муж с горы ефремли, савей сын вохорь имя ему, и воздвиже руку свою на царя давида: дадите ми того единаго, и отиду от града. И рече жена ко иоаву: се, глава его свержется к тебе со стены.</p>
<p>И вниде жена ко всем людем и глагола ко всему граду мудростию своею, отяти главу савеа сына вохоря. И отсекоша главу савеа сына вохоря, и свергоша ю ко иоаву. И иоав воструби в трубу, и разыдошася мужие от града вси в селения своя. Иоав же возвратися во Иерусалим ко царю.</p>
<p>И (бе) иоав над всею силою израилевою, и ванеа сын иодаев над хереффи и над фелеффи,</p>
<p>адонирам же над данми, и иосафат сын ахилуфов воспоминаяй,</p>
<p>и суса книгочий, садок же и авиафар иерее,</p>
<p>ирас же иаринь бысть жрец давидов.</p>
<h4>21</h4>
<p>И бысть глад на земли во дни давидовы три лета, лето по лету. И вопроси давид лица Господня и рече Господь: над саулом и над домом его обида в смерти кровей его, понеже умертви гаваониты.</p>
<p>И призва царь давид гаваониты и рече к ним: и гаваонитяне не суть сынове израилевы, но токмо от остатков аморрейских, и сынове израилевы кляшася им: саул же взыска поразити я, внегда поревновати ему по сынех израилевых и иудиных.</p>
<p>И рече давид ко гаваонитяном: что сотворю вам? и чим умолю, да благословите достояние Господне?</p>
<p>И реша ему гаваонитяне: несть нам сребра или злата со саулом и с домом его, и несть нам мужа умертвити от всего израиля. И рече: что вы глаголете, и сотворю вам?</p>
<p>И реша ко царю: мужа, иже соверши над нами и погна ны, иже умысли потребити ны, потребим его, да не будет во всех пределех израилевых:</p>
<p>дадите нам седмь мужей от сынов его, и повесим их на солнце Господеви в гаваоне саули избранных Господних. И рече царь: аз дам.</p>
<p>И пощаде царь мемфивосфеа, сына ионафаня сына сауля, клятвы ради Господни, яже посреде их и посреде давида и посреде ионафана сына сауля.</p>
<p>И взя царь два сына ресфы дщере аиа, подложницы саули, ихже роди саулу, ермониа и мемфивосфеа, и пять сынов мелхолы дщере саули ихже роди есдриилу сыну верзеллиа моулафиева,</p>
<p>и даде их в руки гаваонитом. И повесиша я на солнце на горе пред Господем, и падоша тамо сии седмь вкупе: тии же умроша во днех жатвы первых, в начале жатвы ячменя.</p>
<p>И взя ресфа дщи аиина вретище, и потче е себе при камени, в начале жатвы ячменя дондеже снидоша на них воды Божия с небесе, и не даде птицам небесным днем почити на них, ниже зверем земным нощию.</p>
<p>И поведаша давиду вся елика сотвори ресфа дщерь аиа, подложница сауля. И истлеша, и взя я дан сын иой, иже от исчадий исполиновых.</p>
<p>И иде давид, и взя кости саули и кости ионафана сына его от мужей сынов иависа галаадскаго, иже украдоша их от стогны вефсани, зане повесиша их тамо иноплеменницы в день, в оньже поразиша иноплеменницы саула в гелвуи.</p>
<p>И вознесе давид кости саули оттуду и кости ионафана сына его, и собра кости повешеных на солнце:</p>
<p>и погребоша кости саули и кости ионафана сына его, и кости повешеных на солнце, в земли вениаминове, при краи во гробе киса отца его, и сотвориша вся елика заповеда царь. И послуша Бог земли по сих.</p>
<p>И бысть паки брань иноплеменником со израилтяны. И сниде давид и отроцы его с ним, и бишася со иноплеменники: и утрудися давид.</p>
<p>И иесвий, иже бе от внук рафаних, (у негоже) бе вес копия его триста сикль веса медяна, и той бе препоясан оружием, и хотяше поразити давида.</p>
<p>И поможе ему авесса сын саруин, и избави давида авесса, и порази иноплеменника, и умертви его. Тогда кляшася мужие давидовы, глаголюще: не изыдеши ктому с нами на брань, да не угасиши светилника израилева.</p>
<p>И бысть по сих еще брань в гефе со иноплеменники: тогда порази совохей иже от асофы собранныя внуки гигантовы.</p>
<p>И бысть паки брань в роме со иноплеменники: и порази елеанан сын ариоргима вифлеемлянин голиафа иже от геффеа, и древо копия его бысть аки навой ткущих.</p>
<p>И бысть паки брань в гефе: и бе муж от мадона, и персты рук его и персты ног его по шести, числом двадесять четыри: и той родися от рафы,</p>
<p>и уничижи израиля: и уби его ионафан сын сафая брата давидова.</p>
<p>Четыри сии родишася внуцы гигантовы рафе в гефе, и падоша от руку давидову и от руку рабов его.</p>
<h4>22</h4>
<p>И глагола давид ко Господу словеса песни сея в день, в оньже избави и Господь из руки всех враг его и из руки сауловы,</p>
<p>и рече песнь: Господи, каменю мой и утверждение мое, и избавляяй мя мне:</p>
<p>Бог мой, хранитель мой будет мне, уповая буду на него: защитник мой и рог спасения моего, заступник мой и прибежище мое спасения моего, от неправеднаго спасеши мя.</p>
<p>Хвальнаго призову Господа, и от враг моих спасуся:</p>
<p>яко одержаша мя болезни смертныя и потоцы беззакония смятоша мя,</p>
<p>болезни смертныя обыдоша мя, предвариша мя жестокости смертныя.</p>
<p>Внегда скорбети ми призову Господа, и к Богу моему воззову, и услышит от храма святаго своего глас мой, и вопль мой внидет во ушы его.</p>
<p>И смятеся и трепетна бысть земля, и основания небесе смятошася и подвигошася, яко прогневася на ня Господь:</p>
<p>взыде дым гневом его, и огнь из уст его пояст: углие возгорешася от него,</p>
<p>и преклони небеса и сниде, и мрак под ногама его,</p>
<p>и вседе на херувимы и лете, и явися на крилу ветреню,</p>
<p>и положи тму закров свой: окрест его селение его, темноту вод огусти во облацех воздушных:</p>
<p>от сияния пред ним разгорешася углие огненнии.</p>
<p>И возгреме с небесе Господь, и вышний даде глас свой,</p>
<p>и посла стрелы, и расточи их: и блесну молнию, и устраши я:</p>
<p>и явишася источницы морстии, и открышася основания вселенныя от запрещения Господня, от дохновения духа гнева его:</p>
<p>посла с высоты и прият мя, извлече мя от вод многих:</p>
<p>избави мя от враг моих сильных и от ненавидящих мя, яко укрепишася паче мене:</p>
<p>предвариша мя в день печали моея. И бысть Господь утверждение мое,</p>
<p>и изведе мя на широту, и избави мя, яко благоволи во мне.</p>
<p>И воздаде ми Господь по правде моей, и по чистоте руку моею воздаде ми,</p>
<p>яко сохраних пути Господни и не нечествовах от Бога моего,</p>
<p>яко вся судбы его предо мною, и оправдания его не отступиша от мене,</p>
<p>и буду непорочен ему, и сохранюся от беззакония моего.</p>
<p>И воздаст ми Господь по правде моей и по чистоте руку моею пред очима его.</p>
<p>С преподобным преподобен будеши, и с мужем неповинным неповинен будеши:</p>
<p>и со избранным избран будеши, и со строптивым развратишися:</p>
<p>люди же смиренныя спасеши, и очи гордых смириши.</p>
<p>Яко ты просвещаеши светилник мой, Господи, и Господь просветит ми тму мою:</p>
<p>яко тобою потеку препоясан, и о Бозе моем прелезу стену.</p>
<p>Крепок, непорочен путь его: глаголгол Господень державен, разжжен: защитник есть всем уповающым на него.</p>
<p>Яко кто крепок разве Господа? и кто творец разве Бога нашего?</p>
<p>Крепок укрепляяй мя силою, и положи непорочен путь мой:</p>
<p>положивый нозе мои яко елени, и на высоких поставляяй мя:</p>
<p>научаяй руце мои на брань, и положивый лук медян мышца моя.</p>
<p>И дал ми еси защищение спасения моего, и кротость твоя умножи мя.</p>
<p>Разширил еси стопы моя подо мною, и не позыбнустеся голени мои.</p>
<p>Пожену враги моя и потреблю я, и не возвращуся дондеже скончаю их:</p>
<p>и сокрушу их, и не востанут, и падут под ногама моима.</p>
<p>И укрепиши мя силою на брань, подклониши востающыя на мя под мя.</p>
<p>И враги моя дал ми еси хребет, ненавидящыя мя, и умертвил еси их:</p>
<p>возопиют, и несть помощника, ко Господу, и не услыша их:</p>
<p>и истних я яко прах земный, яко брение путий истончих я.</p>
<p>И избавиши мя от пререкания людий моих, сохраниши мя в главу языков. И людие, ихже не ведях, работаша ми.</p>
<p>Сынове чуждии солгаша ми, в слух уха услыша мя:</p>
<p>сынове чуждии отвержени будут, и вострепещут во градех своих.</p>
<p>Жив Господь, и благословен хранитель мой, и вознесется Бог мой, хранитель спасения моего.</p>
<p>Крепкий Господь даяй отмщения мне и наказуяй люди под мя,</p>
<p>и изводяй мя от враг моих, и от востающих на мя вознесеши мя, от мужа неправедна избавиши мя.</p>
<p>Сего ради исповемся тебе, Господи, во языцех, и имени твоему воспою:</p>
<p>величаяй спасения царя своего, и творяй милость христу своему давиду и семени его до века.</p>
<h4>23</h4>
<p>И сия словеса давидова последняя. Верен давид сын иессеов, и верен муж, егоже возстави Господь в христа Бога иаковля, и благолепны псалмы израилевы.</p>
<p>И дух Господень глагола во мне, и слово его на языце моем.</p>
<p>глаголет Бог израилев: мне глагола хранитель израилев притчу: рех в человецех: како удержите страх Божий?</p>
<p>И во свете Божии утреннем, и возсия солнце заутра, не прейде от сияния, и яко от дождя злачна от земли.</p>
<p>Не тако бо дом мой с крепким: завет бо вечен положи ми, готов во всяком времени сохранен: яко все спасение мое и все хотение во Господе, яко не имать прозябнути беззаконный.</p>
<p>Якоже терние извержено вси сии, яко не возмутся рукою,</p>
<p>и муж не потрудится в них: и множество железа, и древо копийное, и огнем сожжет, и попалятся в срамоту свою.</p>
<p>Сия имена сильных давидовых: иевосфей хананеанин князь третияго есть: адинон асоней, сей обнажи мечь свой на осмь сот воинов (и победи) единою.</p>
<p>И по нем елеазар, сын отца брата его, в триех сильных братиях, сей бе со давидом (во сирране) внегда поносити ему во иноплеменницех: и иноплеменницы собрашася тамо на брань,</p>
<p>и изыдоша мужие израилевы противу лица их, и той воста и убиваше иноплеменники, дондеже утрудися рука его и прильпе рука его к мечу: и сотвори Господь спасение велико в той день: и людие обратишася вслед его токмо совлачати.</p>
<p>И по нем самаиа сын асы, арухейский: и собрашася иноплеменницы во фирию: и бе тамо часть села исполнь лящи: и людие бежаша от лица иноплеменнича:</p>
<p>и ста аки столп посреде части, и исхити ю, и порази иноплеменники: и сотвори Господь спасение велико.</p>
<p>И снидоша три князи от тридесятих, и приидоша в касон к давиду в вертеп одоллам: и чинове иноплеменник ополчишася во юдоли рафаинстей.</p>
<p>И давид тогда бе во обдержании, и стан иноплеменническ бе тогда в вифлееме.</p>
<p>И возжада давид и рече: кто напоит мя водою из рова, иже в вифлееме при вратех? стан же бе тогда иноплеменничь в вифлееме.</p>
<p>И расторгоша трие сильнии ополчение иноплеменничо, и почерпоша воды из рова вифлеемскаго, иже при вратех: и взяша, и приидоша ко давиду, и не восхоте пити ея: и возлия ю Господу</p>
<p>и рече: милостив мне, Господи, еже сотворити сие, кровь ли мужей пошедших в душах своих пити имам? И не восхоте пити ея. Сия сотвориша трие сильнии.</p>
<p>И авесса брат иоавль сын саруин, сей бе князь в триех, и сей воздвиже копие свое на триста язвеных, и тому имя есть в триех.</p>
<p>От триех оных славный, и бысть им князь, и даже до триех не прииде.</p>
<p>И ванеа сын иодаев, муж сей премног в делех, от кавасаила, и сей уби два сына ариила моавскаго: и той сниде, и уби льва посреде рова в день снежен:</p>
<p>и той порази мужа египтянина, мужа красна, в руце же египтянина копие яко древо лествицы корабленыя: и сниде к нему со палицею, и исторже копие из руку египтянина, и уби его копием его:</p>
<p>сия сотвори ванеа сын иодаев, и тому имя в триех сильных,</p>
<p>от триех славный, и ко трием не прииде: и постави его давид над таинники своими.</p>
<p>И сия имена сильных давида царя: асаил брат иоавль, сей в тридесятих: елеанан сын отца брата его от вифлеема:</p>
<p>семоф ародиин:</p>
<p>хеллис келофийский: ира сын еккиса фекоитскаго:</p>
<p>авиезер анафофитский: савухей иже от асофиты:</p>
<p>еллон алонитский: моей нетофафитянин:</p>
<p>ели сын ваань, иже от нетофафит: еффи сын ривань от гаваона сынов вениаминих:</p>
<p>ванеас фарафонитский: урий от наалгеа:</p>
<p>ариил сын аравофитянина: заор варсамитский:</p>
<p>елеаса сын салавонитский: васей гонитский:</p>
<p>ионафан сын самана ароритскаго: ахиан сын арати арафурскаго:</p>
<p>елифалаф сын маахиавль: елиав сын ахитофела гелонитскаго:</p>
<p>асараи кармилский: урем сын асви:</p>
<p>и гала сын нафанов: и ваан сын агарин:</p>
<p>елли амманитский: гелорей вирофийский, носяй оружие иоава сына саруина:</p>
<p>ирас еффирский: гарев иерфейский: и уриа гефейский.</p>
<p>Всех тридесять и седмь.</p>
<h4>24</h4>
<p>И приложи Господь гневу разгоретися во израили, и подвиже в них давида, глаголя: иди и изочти израиля и иуду.</p>
<p>И рече царь ко иоаву князю силы иже с ним: пройди ныне вся колена израилева и иудина, от дана даже и до вирсавии, и сочти люди, и да увем число людем.</p>
<p>И рече иоав ко царю: да приложит Господь Бог твой к людем твоим, якоже быти им сторицею, и очи господина моего царя да увидят: и господин мой царь почто помышляет о словеси сем?</p>
<p>И превозможе слово царево ко иоаву и ко князем силы. И изыде иоав и князи крепости пред царем сочести люди израилевы.</p>
<p>И преидоша иордан, и ополчишася во ароире одесную града иже посреде дебри гад и елиезер.</p>
<p>И приидоша в галаад и в землю фавасон и истон и в дасу, и внидоша в данидан и обыдоша сидон,</p>
<p>и приидоша во мапсар тирский и во вся грады евеины и в хананеины, и идоша на юг иуды в вирсавию,</p>
<p>и обыдоша всю землю, и приидоша во Иерусалим, скончавше девять месяц и двадесять дний.</p>
<p>И даде иоав число сочтеных людий царю: и бе израиля числом осмь сот тысящ сильных держащих оружие, и мужей иудиных пять сот тысящ мужей борцев.</p>
<p>И убояся сердце давидово по счислении людий, и рече давид ко Господу: согреших зело, яко сотворих глагол сей: и ныне, Господи, отими беззаконие раба твоего, яко обуях зело.</p>
<p>И воста давид заутра: и слово Господне бысть ко гаду пророку прозорливцу, глаголя:</p>
<p>иди и рцы давиду, глаголя: тако глаголет Господь: трое аз наведу на тя, и избери себе едино от сих, и сотворю ти.</p>
<p>И вниде гад к давиду, и поведа, и рече ему: избери себе быти: или приидут тебе три лета глада на землю твою: или три месяцы бегати имаши пред враги твоими, и будут гоняще тя: или три дни быти смерти в земли твоей: ныне убо разумей и виждь, что отвещаю пославшему мя.</p>
<p>И рече давид ко гаду: тесна ми суть отвсюду зело три сия: да впаду убо в руце Господни, яко многи суть щедроты его зело: в руце же человечи да не впаду. И избра себе давид смерть и дни жатвенныя пшеницы.</p>
<p>И даде Господь смерть во израили от утра до часа обедняго, и начася язва быти в людех, и умроша от людий Господних от дана и до вирсавии седмьдесят тысящ мужей.</p>
<p>И простре ангел Божий руку свою на Иерусалим погубити его, и раскаяся Господь о зле, и рече ангелу погубляющему люди: доволно ныне, отими руку твою. И ангел Господнь бе стоя пред гумном орны иевусеанина.</p>
<p>И рече давид ко Господу, егда виде ангела биюща люди, и рече: се, аз есмь согрешивый, аз есмь пастырь зло сотворивый, а сии овцы что сотвориша? да будет ныне рука твоя на мне и на дому отца моего.</p>
<p>И прииде гад к давиду в день той и рече ему: взыди, и постави Господеви олтарь на гумне орны иевусеанина.</p>
<p>И взыде давид по глаголу гада пророка, имже образом заповеда ему Господь.</p>
<p>И преклонися орна, и виде царя и отроки его восходящыя выше его, и изыде орна, и поклонися царю на лицы своем на земли,</p>
<p>и рече орна: что яко прииде господин мой царь к рабу своему? И рече давид: купити у тебе гумно (приидох), на создание олтаря Господня, и престанет язва от людий.</p>
<p>И рече орна к давиду: да приимет и вознесет господин мой царь Господу (Богу) еже благо пред очима его: се, волове во всесожжение, и колеса и сосуди волов на дрова.</p>
<p>Вся даде орна царю. И рече орна к царю: Господь Бог твой да благословит тя.</p>
<p>И рече царь ко орне: ни, но токмо купуя куплю от тебе ценою, и не вознесу Господу Богу моему всесожжения туне. И купи давид гумно и волы на пятидесяти сиклех сребра.</p>
<p>И созда тамо давид олтарь Господеви: и вознесе всесожжения и мирная. И приложи соломон ко олтарю последи, зане мал бе прежде. И послуша Господь земли, и отят язву от израиля.</p>
